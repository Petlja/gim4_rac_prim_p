Вештачка интелигенција
======================

Вештачка интелигенција (ВИ, енгл. artificial intelligence, AI) је термин који често имамо прилике 
да чујемо у свакодневном говору. При томе неко замишља машине у људском облику које ходају и 
разговарају, док неко можда помисли на програм који препознаје људе на фотографијама или аутомобил 
који се самостално креће улицама.

.. questionnote::

    | Које су ваше прве асоцијације када се помене вештачка интелигенција?
    | Шта сматрате за велика достигнућа вештачке интелигенције?

Данас су многа софтверска решења која сматрамо интелигентним уобичајена и масовно доступна. Примера 
ради, интелигентни рачунарски системи нам свакодневно преводе текстове са једног говорног језика на 
други, јављају нам када наши пријатељи на некој друштвеној мрежи објаве фотографију на којој се 
налазимо, предлажу нам филмове за гледање, или ствари за куповину. Без обзира на лични став према 
оваквим услугама, на њихово присуство смо се толико навикли да нам је страно да помислимо да пре 
само пар деценија ништа од тога није постојало. Чак и примене које нису масовне, постале су опште 
познате. Многи су, на пример, чули да је нека теорема доказана помоћу рачунара (што обично значи и 
да човек током низа година није био у стању да је докаже без помоћи рачунара), или да интелигентан 
рачунарски систем управља истраживачком мисијом на Марсу. Мада су овакве примене ВИ донедавно биле 
незамисливе, оне се данас доживљавају као обичне ствари и више не изазивају неко нарочито усхићење.

Како смо за тако кратко време стигли довде? И зашто баш сада? Зачепркајмо мало по прошлости, да бисмо 
боље разумели величину промене која се управо дешава пред нашим очима, као и неопходне предуслове који 
су омогућили настанак ВИ.


Развој вештачке интелигенције укратко 
-------------------------------------

**Идеје** о вештачкој интелигенцији су архетипске и можемо да их препознамо практично у свим временима 
и цивилизацијама. Обично су изражене кроз приче о механичким људима, обдареним мудрошћу, емоцијама 
и другим људским особинама. Само из грчке митологије имамо примере бронзаног човека Тала, чувара 
Крита, Хефеста који ствара Пандору, или Пигмалиона, који ствара Галатеју (а Афродита је оживљава).
По древној кинеској причи, проналазач Јан Ши је пре око 3000 година свом краљу представио механичког 
човека, који је имао све унутрашње органе и могао је да се креће, говори и пева. Из средњевековне 
Европе имамо пример алхемичара Парацелзуса, који је тврдио да је направио вештачког човека. Постоје 
и примери из новијег доба, као што су књижевна дела научне фантастике (нпр. Франкенштајн од Мери 
Шели, или Розумови универзални роботи Карела Чапека, као и многобројна дела каснијих аутора). 
Из ових примера видимо да су тежње ка вештачкој интелигенцији дубоко укорењене у људски род и 
сигурно су инспирисале и многе научне и инжењерске покушаје стварања ВИ кроз историју.

У развоју **научне основе** вештачке интелигенције, посебно су значајни радови из области формалне 
логике и алгоритмике, које такође можемо да пратимо кроз целу познату историју науке, од кинеских, 
индијских, грчких, арапских, преко европских, до америчких и других научника модерног доба. 

.. reveal:: ai_formalna_logika
    :showtitle: О значају формалне логике 
    :hidetitle: Сакриј текст о значају формалне логике 

    **О значају формалне логике**

    Један од најистакнутијих мислилаца који су радили на формализацији дедуктивног размишљања је 
    старогрчки филозоф Аристотел. Он се бавио установљивањем формалних правила за извођење закључака 
    из датих претпоставки. Формулисање оваквих правила је највероватније инспирисано жељом да се дође 
    до објективних, непристрасних закључака, који не зависе од особина човека који те закључке изводи 
    (његових предубеђења, склоности и слично). Еуклид је у том духу, од мноштва познатих чињеница из 
    геометрије изградио систем у коме се до (скоро свих) тих чињеница долази поступцима формалног 
    закључивања. Еуклидови елементи су као модел формалног закључивања постали најзначајнији такав 
    пример за наредних 2000 година. Захваљујући формалном закључивању, људи су и у другим доменима 
    изградили солидан систем знања, које се ослања на веома мали број претпоставки. Прихватањем тих 
    претпоставки - аксиома, добијамо и велики број закључака који су доказани једном заувек и не 
    подлежу новом преиспитивању. Више од тога, а што је за нас овде посебно битно, **даљи развој формалне 
    логике је довео до могућности да чак и машине изводе закључке**, тј. да се понашају интелигентно. 

    Формализацијом размишљања и закључивања, односно правилима извођења закључака су се бавили и многи 
    други умни људи у разним епохама. Неки од најпознатијих су Мухамед ел Хорезми, Вилијам Окамски, 
    Џон Дунс Скот, Готфрид Лајбниц, Рене Декарт, Томас Хобс, Џорџ Бул, Готлоб Фреге, Бертранд Расел, 
    Алфред Норт Вајтхед и Курт Гедел. Овде не можемо да се дубље упуштамо у доприносе ових и других 
    великана логике и сродних дисциплина у развоју формалног начина мишљења, који је касније послужио 
    као темељ за настанак вештачке интелигенције. Уместо тога, поменимо само чувену Хобсову мисао, по 
    којој **разум није ништа друго до рачунање**, а која описује један правац деловања, који је мање 
    или више присутан код свих поменутих мислилаца.

Поред формалне логике, важни предуслови за настанак онога што данас називамо вештачком интелигенцијом 
су били и напредак електронике, кибернетике и других области, које су се у довољној мери развиле до 
средине двадесетог века. Током четрдесетих и педесетих година двадесетог века, научници из разних 
области (математичари, психолози, инжењери, економисти и други) започели су опширну дискусију о 
могућности стварања вештачког мозга. Данас је опште прихваћено да се почетком развоја вештачке 
интелигенције сматра скуп у Дартмуту (Хановер, Њу Хемпшир, САД) 1956. године. На истраживачком 
пројекту - радионици (енгл. workshop) која је трајала око 8 недеља током лета 1956. године, били 
су окупљени водећи научници тог времена. 

.. infonote::

    Једна од најважнијих тврдњи које су разматране на овом скупу је да *сваки аспект учења или било 
    која друга карактеристика интелигенције може да се тако прецизно опише, да може да се направи 
    машина која га симулира*. На овом скупу је и настао термин вештачка интелигенција, а постављени 
    су и темељи будуће научне дисциплине. 

У наредних двадесетак година направљени су значајни кораци у развоју ВИ. Рачунари су решавали 
текстуалне алгебарске проблеме, доказивали теореме из геометрије и учили да састављају и изговарају 
реченице на енглеском језику. Мало ко је у то време и веровао да је такво "интелигентно" понашање 
машина уопште могуће, тако да су ова постигнућа изазвала велику пажњу јавности.

Након ових почетних успеха, даља очекивања су расла великом брзином, па су огромна средства улагана 
у развој ВИ. Опште уверење, које је потицало од водећих стручњака, било је да ће машине у свим аспектима 
интелигенције надмашити човека у току једне људске генерације. Током осамдесетих година се испоставило 
да су таква очекивања била нереално висока и да су проблеми које треба савладати знатно сложенији 
него што се у почетку веровало. Последично, улагања у ВИ су смањена и развој је успорен. Ипак, област 
је наставила да се развија и крајем деведесетих година поново привукла пажњу светске јавности, када 
је машина победила светског првака у шаху. Овај догађај је изазвао многе полемике о реалним дометима ВИ 
и озбиљно је пољуљао нека дотадашња уверења. Наиме, многи људи сматрају да постоје области у којима 
машине никада неће моћи да се приближе људским способностима. Ова тема је и даље актуелна, јер није 
јасно у чему машине могу да превазиђу човека, а у чему не, да ли креативност и сличне људске особине 
могу да се сведу на рачунање итд. Као један од главних аргумената тадашњих скептика ВИ истицан је управо 
шах, јер се веровало да ће људи још дуго (по некима и заувек) у шаху бити супериорни у односу на машине. 
Зато је поменути догађај био прави шок, који је код многих изазвао збуњеност и неверицу, а код неких и
преиспитивање општих животних и филозофских ставова. 

Након овог историјског тренутка однос према вештачкој интелигенцији је прилично промењен, тако да она 
поново стиче популарност и привлачи већи број инвестиција и истраживача. Од тада се успеси ВИ нижу 
таквом брзином да их је тешко и пратити (мада су нека очекивања и даље нереална).


Дефиниције вештачке интелигенције
---------------------------------

Научници са скупа у Дартмуту су током конституисања вештачке интелигенције покушали да је одреде 
као науку која се бави прављењем машина које опонашају когнитивне особине људи (способност учења, 
решавања проблема и слично). На пример, чувени амерички научник Марвин Мински (Marvin Lee Minsky) је 
ВИ описао као **науку прављења машина које раде ствари за које би, да их раде људи, била потребна 
интелигенција**. Мана овакве и сличних дефиниција је у томе што се ослања на недовољно јасан појам 
природне интелигенције, каква се среће код животиња, а нарочито код људи. Конкретније, да би оваква 
дефиниција била применљивија, потребно је да се претходно прецизно одреди које су то активности у 
којима човек користи интелигенцију, а за које, пак, интелигенција није неопходна. Ово је само за себе 
тежак задатак, чак и када бисмо имали прецизно одређење појма природне интелигенције, око чега такође 
постоје несугласице и мноштво дефиниција.

Једна од модернијих дефиниција вештачке интелигенције, која је у последње време нешто шире прихваћена 
је да се она бави **проучавањем интелигентних агената**. Интелигентним агентом називамо сваки систем 
који опажа своје окружење и предузима радње које максимизирају његове шансе да постигне своје циљеве. 
Ова дефиниција је такође веома општа, али је употребљивија од претходне. Мада се вештачка интелигенција 
и даље на разне начине инспирише природном интелигенцијом, она се на овај начин заснива суштински 
независно од ње и не спутава се њеним неразрешеним проблемима.

Видови вештачке интелигенције
-----------------------------

Решавање проблема засновано на претрази
'''''''''''''''''''''''''''''''''''''''

Многи проблеми могу да се моделирају помоћу графова или дрвета. Такав је, на пример, проблем проналажења 
пута од једног до другог датог града. При томе може да се тражи пут који је по неком критеријуму 
оптималан (нпр. најкраћи пут, пут који захтева најмање времена, или најмање горива, или пут са најмање 
буке и слично). У овом проблему чворови су градови, а гране путеви између градова. При томе су гранама 
додељене тежине, које могу да представљају дужине путева, потребно време или неку другу величину коју 
треба минимизирати на укупном путу.

.. figure:: ../../_images/najkraci_put.png
    :align: center
    
    Проблем налажења пута са најмањим збиром тежина грана

.. fillintheblank:: ai_najkraci_put

    Који је најмањи збир тежина на путу од стартног до циљног чвора? 
   
    Одговор (уписати цифрама): |blank|

    - :^\s*9\s*$: Тачно.
      :x: Покушај поново.


Још један пример употребе графова су потезне игре за једног или више играча. У овом случају, чворови 
графа представљају стања, односно позиције у игри, а гране представљају могуће потезе. Задатак може да 
буде да се пронађе победнички потез, или низ потеза. У случају сложеније игре могу да се поставе и 
додатни захтеви, нпр. да се до победе дође у најмањем броју потеза.

.. figure:: ../../_images/XO.jpg
    :align: center
    
    Проблем налажења победничких потеза (означених љубичасто)

Наравно, ово је само пар сликовитих примера, док је број стварних проблема који могу да се представе 
на овај начин заиста огроман.

У проблемима овог типа решење обично представља одређени избор из датог мноштва могућности, који 
је по установљеном критеријуму оптималан. Један очигледан начин да се дође до решења је да се 
помоћу рачунара испробају све могућности, односно да се дати простор могућности систематично претражи. 
Примери са слика су довољно мали да можемо да их решимо и у мислима, а при томе не морамо да бринемо 
о томе да ли је наш поступак могао да буде и рационалнији (ефикаснији). Са повећањем примера повећава 
се и значај ефикасности у претрази графа.

У раној фази развоја вештачке интелигенције развијени су и многи алгоритми претраге гргафова, који су 
данас део стандардног градива на студијама рачунарских наука. Систематичне претраге графова и данас 
представљају важан начин решавања проблема, мада су брзо откривена и нека ограничења овог приступа. 
Испоставило се да чак ни најефикаснији алгоритми комплетне претраге нису довољни за решавање већих 
проблема, због такозване **комбинаторне експлозије**. На пример, у познатом проблему трговачког путника 
потребно је одредити најкраћу путању којом се сваки од :math:`N` датих градова обилази по једанпут. 
Број могућих путања једнак је броју могућих редоследа у набрајању градова, односно броју пермутација 
низа од :math:`N` елемената, а то је :math:`N!` (ен факторијел). Тако, за :math:`N=5` градова имамо :math:`N!=120` 
могућих редоследа обилажења, док већ за :math:`N=20` имамо :math:`N!=2~432~902~008~176~640~000` 
могућих редоследа. Број могућих обилазака се повећава огромном брзином, па са умереним повећањем 
броја градова (нпр. неколико десетина или пар стотина), број путања постаје толико велики да их је 
практично немогуће све испитати. Да би се овај проблем превазишао или донекле ублажио, потребно је 
да се у програму искористе неке додатне информације о проблему, што зависи од самог проблема и често 
није једноставно.

Док се не напомене другачије, у проблемима претраге се подразумева само то да су познати "потези" који 
из текућег стања (чвора у графу) воде у непосредно доступна, суседна стања (суседне чворове), као и да 
се може испитати да ли је неко стање завршно (циљно). Уколико нема додатног знања о природи проблема, 
које може да се искористи за усмеравање претраге ка неком од циљних стања, таква претрага се назива 
**неинформисана прертага** (енгл. uninformed search). 
Насупрот томе, **информисана, или хеуристичка претрага** (енгл. informed search) има на располагању 
и додатна знања, која су специфична и различита за сваки конкретан проблем. Хеуристика (од грчког 
εὑρίσκω, проналазим) је метод за који не постоји гаранција да је оптималан, или да уопште доводи до 
решења, али се искуствено, тј. практично показао као користан. На пример, у шаху не можемо да 
будемо сигурни да је узимање противничке фигуре добар потез, али често јесте. Зато је добра хеуристика 
да се такви потези међу првима детаљније размотре, нарочито за фигуре веће вредности. Људи стално 
користе хеуристике и у обичном животу. На пример, вероватно нећете пити воду ако приметите да има 
одређену боју или мирис, иако је можда безопасна. 

Ако бисмо неинформисану претрагу упоредили са тражењем излаза из непрегледног лавиринта, информисана 
претрага би могла да се замисли као тражење излаза чије GPS координате су познате, при чему имамо и 
компас и уређај који нам јавља наше тренутне координате, али немамо навигацију до циља. Наша хеуристичка 
оцена квалитета треутног положаја може да се заснива на разлици координата тренутне и циљне позиције. 
Овде нема гаранције да нас смањивање те разлике доводи ближе циљу у смислу пута који је потребно прећи 
кроз ходнике лавиринта, али је много боље од лутања наслепо. У комбинацији са другим техникама, 
хеуристика заснована на координатама (нпр. кретање најпре дуж ходника којим се највише смањује разлика 
координата) често нам (али не увек) помаже да знатно брже нађемо излаз.

.. reveal:: ai_heuristike
    :showtitle: Још мало о хеуристикама 
    :hidetitle: Сакриј текст о хеуристикама 

    **Још мало о хеуристикама** (за оне које интересује више) 

    Употреба хеуристика је често довољна за брже достизање циља, или приближног (субоптималног) решења, 
    када налажење најбољег решења због величине простора претраге није практично изводљиво систематичном, 
    неинформисаном претрагом. У хеуристичким претрагама се често руководимо тзв. образованим нагађањем 
    (енгл. educated guess) или неким опште прихваћеним принципом (енгл. rule of thumb). Чест је случај 
    и да се формулише и користи нека функција која чворовима у претраживаном графу, тј. стањима у 
    решаваном проблему додељује нумеричке вредности. Таква функција се назива **функција оцене стања** 
    или **функција оцене позиције** и она се користи за навођење претраге ка циљном стању. Приликом 
    решавања разних проблема, уочене су неке заједничке особине различитих хеуристичких приступа, па 
    је из тих истраживања настала одређена теорија и развијени су општи хеуристички алгоритми који се 
    ослањају на функцију оцене стања која има потребне особине. Типично, хеуристички алгоритми настоје 
    да са текућег стања пређу на најбоље суседно стање, тј. суседно стање у коме функција оцене има највећу 
    вредност. Такви су, на пример, похлепни алгоритми (енгл. `greedy algorithm <https://en.wikipedia.org/wiki/Greedy_algorithm>`_), 
    алгоритми пењања уз брдо (енгл. `hill climbing <https://en.wikipedia.org/wiki/Hill_climbing>`_), 
    алгоритми градијентног успона или спуста (енгл. `gradient ascent/descent <https://en.wikipedia.org/wiki/Gradient_descent>`_) 
    и други сродни поступци. Типичан проблем ових једноставних похлепних приступа је заглављивање у 
    локалном оптимуму који није циљно стање. Зато се похлепан приступ често комбинује са другим поступцима. 
    На пример, у неким проблемима је могуће да се започне похлепно напредовање са више места у простору 
    претраге, или да се запамте нека перспективна стања која нису први избор у датом тренутку, да би се 
    претрага касније вратила на тај део простора. Примери такве, унапређене претраге су алгоритми *најпре најбољи* 
    (енгл. `best-first search <https://en.wikipedia.org/wiki/Best-first_search>`_), A* (а звезда, енгл. 
    `a star <https://en.wikipedia.org/wiki/A*_search_algorithm>`_) и претрага снопа (енгл. 
    `beam search <https://en.wikipedia.org/wiki/Beam_search>`_).

Поменимо да се поред неинформисане и информисане претраге често користе и разни облици случајне и 
непотпуне претраге. Познати примери су разни еволуциони алгоритми (нпр. генетски алгоритми, симулирано 
каљење, мравље колоније и други), и Монте Карло претраге у којима алгоритам може да научи да игра 
логичку игру тако што одигра огроман број партија сам против себе и памти потезе који су доводили до 
успеха.

Аутоматско резоновање
'''''''''''''''''''''

Рани истраживачи ВИ су развили алгоритме који су имитирали размишљање корак по корак, које људи 
користе када решавају логичке проблеме, односно када декуктивно закључују. Ови алгоритми се увелико 
ослањају на радове раније помињаних математичара, логичара и филозофа (у делу о значају формалне 
логике). Једноставан пример формалног 
закључивања је да из претпоставки :math:`\neg P \implies A, P \implies B` може да се изведе (дедукује) 
закључак :math:`A \lor B`. Ово није тешко потврдити знајући да :math:`P` мора да буде или тачно или 
нетачно. Рачунарски програми који су у стању да поред осталог изводе овакве закључке и комбинују их, 
успешно су употребљени у разним областима, као што су:

- доказивањe математичких теорема, 
- доказивањe да одређени рачунарски програми раде управо оно што се од њих очекује, тј. да немају 
  логичких грешака. То је посбено важно када су грешке веома скупе или могу да изазову катастрофе 
  (пример париског метроа без возача, у коме возовима управљају алгоритми, верификовани формалним 
  резоновањем) 
- у изградњи експертских система (нпр. системи који на основу медицинских симптома дају дијагнозу), 
- у проблемима распоређивања (као што је прављење распореда часова, или распореда такмичења), 
- у проблемима задовољивости ограничења (енгл. satisfiability problem, скр. SAT), у којима је потребно 
  наћи вредности логичких променљивих, за које је дата логичка формула тачна

и другим. Концепт аутоматског закључивања лако може да се потврди на релативно једноставним логичким 
проблемима, какви се често задају као вежба размишљања. Ево једног сасвим једноставног задатка те врсте:

.. topic:: \

    Три пријатеља, Петровић, Марковић и Јовановић, живе у три различита града: Ваљеву, Јагодини и Нишу.
    О њима знамо следеће:
    
    | 1) Тројица пријатеља су се прошле године дружили у Нишу. 
    | 2) Марковић већ две године није напуштао свој град. 
    | 3) Нико од њих тројице не живи у граду чији назив почиње на исто слово као његово презиме. 

    .. dragndrop:: dragndrop_sample_question12_image
        :match_1: Марковић ||| Ниш
        :match_2: Јовановић ||| Ваљево
        :match_3: Петровић ||| Јагодина
      
        Спојите превлачењем презиме сваког од тројице пријатеља са градом у коме живи.

Знатно сложенији, а вероватно и најпознатији такав задатак је `проблем зебре <https://en.wikipedia.org/wiki/Zebra_Puzzle>`_.

Типичан начин да једноставан систем формалног закључивања реши овакав проблем је да за сваку комбинацију 
вредности редом провери да ли су све дате везе задовољене, а ону комбинацију код које важе све дате везе 
проглашава за решење.

Након потврђивања концепта на једноставним примерима, могло би се очекивати да описани приступ може 
са истим успехом да буде примењен и на реалне, веће проблеме. Међутим, и овде врло брзо долази до 
комбинаторне експлозије, јер са повећавањем броја података веома нагло расте број комбинација које 
треба проверити. Слично је и код приступа дедуктивног извођења закључака, јер се са повећавањем броја 
претпоставки (премиса) веома нагло повећава број закључака који могу да се изведу. Због тога су проблеми 
аутоматског резоновања тесно повезани са претходно описаним проблемима претраге. Наиме, и овде је 
потребно да се на неки начин одлучује које правлио извођења и када треба применити на одређене 
претпоставке, да би се (што једноставније) добио жељени закључак. У томе поново велику улогу могу 
да имају хеуристике које усмеравају претрагу у простору датих и изведених чињеница.

Посебна врста проблема је **закључивање из несигурних или непотпуних информација**. До краја осамдесетих 
и током деведесетих година, истраживање ВИ је довело до развоја метода за решавање оваквих проблема, 
користећи концепте из вероватноће, статистике и економије. Ове методе обухватају одређивање степена 
поузадности закључака изведених из несигурних информација, односно поступке извођења што поузаднијих 
закључака под овим околностима. На пример, експертски систем за одређивање дијагнозе пацијената би 
могао да уз дијагнозу саопшти и вероватноћу исправности те дијагнозе, односно степен своје поузданости 
у изведени закључак.


Вештачка интелигенција заснована на статистици
''''''''''''''''''''''''''''''''''''''''''''''

Последњих година смо сведоци великих успеха вештачке интелигенције у многим областима, од којих смо 
неке већ помињали на почетку. Познати примери су аутоматско превођење, аутоматско управљање возилима, 
рачунарски вид, у који спада препознавање садржаја слике или видеа, односно разумевање (семантичка 
анализа) њиховог садржаја, итд. Приступ који је довео до ових успеха се по много чему разликује од 
претходног. 

Претходно описани видови ВИ, у којима се проблеми решавају претрагом графова и формалним резоновањем, 
типични су за почетни период развоја вештачке интелигенције (до деведесетих година двадесетог века). 
Карактеристично за ове видове вештачке интелигенције је да су и проблем и алгоритам решавања описани 
експлицитно, а да су и математички модел (формални опис) проблема и решење (алгоритам) тесно повезани 
са конкретним проблемом. Да би дошли до што успешнијих решења, истраживачи често теже да искористе што 
више специфичности датог проблема за изградњу хеуристика, па се због тога овај приступ по правилу 
тешко уопштава и преноси на решавање других проблема. Ова методологија је позната под називом симболичка 
вештачка интелигенција, јер се за опис и анализу проблема обично користи симболика високог нивоа, тј. 
формуле.  

Насупрот томе, новији системи, који чине такозвани други талас вештачке интелигенције, засновани 
су на статистици и индуктивном закључивању. За овакве системе се не формулишу експлицитни процеси 
решавања појединачних примерака проблема. Уместо тога, закључци се типично изводе из огромног броја 
примера, кроз процес који називамо **машинско учење**. Системи који користе машинско учење обично 
нису у стању да образложе закључке, односно решења до којих су дошли, јер ти закључци нису изведени 
дедуктивно (типично образложење које би они могли да понуде је проценат у одређеном смислу сличних 
примера које су претходно видели, а код којих је управо овај одговор био исправан). Оваквим системима 
је својствено да могу да погреше у било ком конкретном случају, али су статистички врло успешни на 
великом броју примера које решавају, а временом постају и све успешнији. Према томе, код оваквих 
система ВИ, статистика се појављује као главно стредство како за њихово креирање, тако и за и оцену 
њихове успешности. 

О системима ВИ заснованим на статистици и машинском учењу биће више речи у посебном одељку овог курса.


Циљеви вештачке интелигенције
-----------------------------

У претходном делу смо видели да су најчешћа средства којима се вештачка интелигенција служи у 
остваривању својих циљева претраживање, оптимизација, дедуктивно закључивање (засновано на 
логици) и индуктивно закључивање (засновано на статистици). Уз та средства смо поменули и неке 
циљеве, као што су **решавање проблема, аутоматско резоновање и учење**. 

У наставку ћемо поменути још неке важне циљеве, који су се током времена издвојили и уобличили 
као подобласти којима се бави вештачка интелигенција.

.. comment

    Централни појмови вештачке интелигенције су знање, закључување и учење.  

Представљање знања
''''''''''''''''''

Ова дисциплина проучава начине складиштења знања у облику који омогућава брзо проналажење релевантних 
информација и ефикасне "рачунске операције над знањем". То је својеврсна основа, која омогућава 
програмима да интелигентно одговарају на питања и доносе закључке о чињеницама из стварног света. 

За представљање знања програмски кôд није најпогоднији облик, па се користе посебни језици за 
формално представљање знања. Исказна логика и предикатски рачун (логика првог реда) су најважнији 
примери таквих језика, мада се користе и други, као што су 
`логика вишег реда <https://en.wikipedia.org/wiki/Higher-order_logic>`_, 
`фази логика <https://en.wikipedia.org/wiki/Fuzzy_logic>`_ (расплинута логика)
`модална логика <https://en.wikipedia.org/wiki/Modal_logic>`_, 
`темпорална логика <https://en.wikipedia.org/wiki/Temporal_logic>`_ и други.

У истраживању формалног представљања знања дошло се до основних концепата као што су објекти, 
својства објеката, категорије објеката (припадност објекта категорији) и односи између објеката. 
Знање које може да се представи помоћу ових концепата називамо декларативно знање. Насупрот томе, 
појмови као што је стање објекта, догађај (промена стања), ситуација и слични, служе за описивање 
такозваног процедуралног знања. 

Да би систем испољио висок ниво интелигенције, потребно је да укључи здраворазумско знање (енгл. 
commonsense knowledge), што је посебан изазов, јер је број атомичних (неразложивих) чињеница које 
просечна особа зна огроман. Други велики проблем је то што највећи део здраворазумског знања до 
сада није представљен вербално, а тиме ни симболички, тј. налази се у тзв. под-симболичком облику.

Планирање
'''''''''

Интелигентан агент способан за планирање формално представља стања свог окружења, предвиђа како ће његове 
акције да промене то стање и доноси изборе који максимизирају корисност доступних избора. У класичним 
проблемима планирања, агент претпоставља да је он једини актер који делује у окружењу, што му дозвољава 
да буде сигуран у последице својих акција. У сложенијем моделу, који не претпоставља да је агент 
једини актер, потребно је да агент узме у обзир неизвесност, и стално изнова процењује своје окружење и 
прилагођава се. Планирање са више агената користи сарадњу и конкуренцију многих агената за постизање 
задатог циља. Овакво прилагодљиво понашање користе еволуциони алгоритми и тзв. `интелигенција роја  <https://en.wikipedia.org/wiki/Swarm_intelligence>`_ (видети и: 
`роботика роја <https://en.wikipedia.org/wiki/Swarm_robotics>`_).


Обрада природног језика
'''''''''''''''''''''''

Обрада природног језика (енгл. natural language processing, скр. NLP) омогућава машинама да читају 
и разумеју људски језик. У ову сврху се користе различите технике, засноване на статистици, структури 
језика, формалним граматикама итд. 

Важне примене обраде природног језика обухватају проналажење информација (користећи индексирање, 
кључне речи и слично), одговарање на питања (нпр. подршка корисницима), машинско превођење и друге.
Релативно једноставан систем за обраду природног језика је, на пример, у стању да генерише смислен 
и употребљив сажетак дугачког текста. Напредан систем за обраду природног језика би могао да стиче 
знање директно из извора писаних на обичном говорном језику (текстови намењени људима).

Машинско опажање
''''''''''''''''

Машинско опажање је способност да се користи улаз са сензора као што су камере, микрофони, сензори 
додира, сонари, радари, лидари, и други, да би се извели закључци о особинама окружења. Примене 
обухватају детекцију и препознавање говора (нпр. разумевање говорних команди), лица и објеката (нпр. 
саобраћајни знакови), као и рачунарски вид уопште.

Кретање и руковање
''''''''''''''''''

Вештачка интелигенција се увелико користи и у роботици. Један од важних проблема роботике је 
локализација, што подразумева способност робота да одреди сопствени положај и мапира окружење. 

Планирање кретања је процес разлагања задатка кретања на тзв. примитиве, као што су појединачни 
покрети зглобова. Такво кретање често укључује усаглашене покрете, процес у коме кретање захтева 
одржавање физичког контакта са објектом. Роботи могу да науче из искуства како да се ефикасно крећу 
упркос разним сметњама.


Ризици и дилеме у вези са вештачком интелигенцијом
--------------------------------------------------

Поред многобројних очигледних користи које доноси развој вештачке интелигенције, у јавности повремено 
могу да се чују одређена питања и примети забринутост. Централно питање које се поставља је да ли, 
односно на које све начине и под којим условима вештачка интелигенција може да угрози одређене 
појединце или друштвене групе, па и цео људски род. 

**Интелигентно оружје**

Један од страхова који прати примену вештачке интелигенције тиче се и самосталног смртоносног оружја 
(енгл. lethal autonomous weapon) - оружја које може да лоцира, препозна и усмрти жртву без људске 
интервенције. Стварање оваквих робота би могло да промени схватање оружаних конфликата, страдања и 
одговорности и да трајно нашкоди хуманој страни друштва. Постоје `организације 
<https://en.wikipedia.org/wiki/Campaign_to_Stop_Killer_Robots>`_ и појединци који се залажу за 
забрану стварања овакве врсте оружја, као и за за контролу робота у примени силе кроз детаљнију 
правну регулативу. Са друге стране, познато је да више десетина земаља већ годинама истражује употребу 
робота у борбеним дејствима.

**Злоупотреба надзора и праћења**

Технологије засноване на ВИ могу да се користе и за надгледање у безбедносне сврхе. Препознавање 
лица и гласа омогућава масовно праћење, па владе појединих земаља могу да улажу средства у ову област 
са образложењем да ће се смањити ризик од шпијуна, терориста и других непријатеља државе. Могуће је, 
међутим, да се такав систем надзора и праћења употреби и против широких маса и претвори у "дигиталну 
диктатуру". Уз напредак у домену разумевања текстуалних садржаја, на пример, онога што се чита, 
претражује, размењује путем поште или оставља на форумима у коментарима, могућ је увид у интересовања 
и потребе појединаца, њихова осећања и ставове, што улази далеко у приватност појединаца. 

**Морална и правна одговорност**

Многа отворена питања прате и употребу аутономних возила. Аутономна возила, као и људи, у критичним 
ситуацијама треба да доносе одлуке које могу да доведу до несреће. Такве одлуке је, такође, потребно 
научити. Не постоји ни један довољно етички оквир који би покрио овај аспект учења, јер истраживања 
указују да постоје велике културолошке разлике у ставовима људи по овим питањима. Једно такво 
истраживање је онлајн платформа `морална машина <https://en.wikipedia.org/wiki/Moral_Machine>`_, 
која испитанике поставља пред `моралне дилеме <https://en.wikipedia.org/wiki/Ethical_dilemma>`_, у 
којима између два нежељена исхода треба изабрати један. Творци система аутономних возила не могу да 
избегну уградњу својих ставова о овим осетљивим питањима у систем (став да не треба непосредно и 
свесно утицати на одлуке ове врсте је такође став).

Осим етичке, поставља се и питање правне одговорности. Није јасно да ли у случају несреће одговорност 
треба да се припише власнику аутономног возила, лицу за управљачем, произвођачу или неком четвртом. 
Многе земље убрзано разрађују законе којима се регулишу правна питања у вези са ВИ, али јасно је да 
ће при овако брзом развоју догађаја правни оквири мање или више каснити за реалним потребама.

**Алгоритамска пристрасност**

Програми вештачке интелигенције могу да постану пристрасни након учења на основу података из реалног 
света. Пристрасност може да се унесе начином на који се бирају подаци за учење, па дизајнери система и 
програмери не морају ни да буду свесни да пристрасност постоји. Ако систем учи одређене особине људи, 
могуће је нпр. да подаци за учење не чине репрезентативан скуп, тј. да одређене друштвене групе нису 
заступљене уопште, или су заступљене несразмерно стварној популацији, тако да систем о тој групи може 
да доноси пристрасне процене, јер су засноване на сувише малом узорку. Реални примери се односе на 
примене ВИ у процени кандидата за посао, процени подобности са добијање кредита, или процени понашања 
оптужених или осуђених. Потенцијално пристрасан систем може да дискриминише одређене друштвене групе 
или појединце, ускраћујући им право на једнаку прилику, односно једнак третман.

**Незапосленост**

Вероватна последица развоја ВИ је да ће се смањити број радних места одређеног типа, пошто ће многе 
послове моћи да обављају интелигентне машине. Као што су механизација и аутоматизација смањиле потребу 
за запосленима на великим земљишним поседима, фабрикама, градилиштима, рудницима и слично, вештачка 
интелигенција би могла у скоријој будућности да угрози послове као што су кувари брзе хране, возачи, 
рачуновође, адвокатски помоћници, а у нешто даљој будућности и друге "канцеларијске" послове (адвокати, 
банкари, консултанати, лекари, инжењери, менаџери, научници). Постоје велика неслагања у проценама, 
тако да није јасно колики је стваран ризик од незапослености у овим доменима и када би до тога могло 
да дође. Последице смањења потражње за одређеним пословима би могле да буду и позитивне у случају да 
компаније које профитирају применом ВИ одлуче да уложе средства у подизање нивоа услуга, што би 
покренуло нове послове.


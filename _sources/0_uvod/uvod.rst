Области примене савременог рачунарства
======================================

.. reveal:: intro_button
    :showtitle: Из просветног гласника
    :hidetitle: Сакриј текст из просветног гласника

    Ученике је потребно упознати са областима савременог рачунарства. Навести које су то актуелне области рачунарства 
    и којом се проблематиком баве. Неке од области са којима ученици могу бити упознати су: 

    - мaшинско учење (препознавање лица и говора, аутоматско превођење, виртуелни асистенти), 
    - вештачка интелигенција, 
    - роботика, 
    - криптографија, 
    - анализа података (у социологији, пољопривреди...), 
    - биоинформатика, 
    - симулације физичких појава, 
    - 3Д моделовање, 
    - дигитални маркетинг, 
    - паметни градови, 
    - обрада великих количина података (енгл. big data), 
    - истраживање података (енгл. data mining), 
    - Интернет ствари (енгл. Internet of Things),
    - квантни рачунари 

    итд. Истаћи по чему се те области значајно разликују од примена рачунара које су ученици до сада упознали.
    Ученицима јасно указати на значај свих поменутих савремених области рачунарства за свакодневни живот савременог човека.
    Навести ученике да идентификују свакодневне ситуације у којима могу да препознају примену савремених области рачунарства
    у свом свакодневном животу. Дискутовати са ученицима о погодностима које људи добијају развојем ових области, али и основне
    изазове са којима се у склопу ових области сусрећемо. Истакнути и међусобну испреплетеност и повезаност различитих области
    унутар рачунарства, као и испреплетеност рачунарства са другим научним дисциплинама (пре свега са математиком).

    Циљ изучавања ове теме је стицање опште културе ученика, па самим тим би ученике информативно требало упознати са
    постојећим областима, а детаљније обрадити само неколико од наведених тема. Требало би дозволити ученицима да учествују у
    избору тема. У зависности од предзнања и интересовања ученика определити се за неколико области које би се детаљније обрадиле,
    листањем садржаја на интернету, гледањем филмова, видео туториала итд.

    Након кратког представљања актуелних области, могуће је организовати по тимовима пројектну наставу. Пројектни задатак
    сваког тима био би истраживање на интернету и представљање једне конкретне области. Ученици могу да изаберу било који вид
    презентовања који су учили током школовања, а примерено теми пројекта коју изаберу. Пре приступања израде пројекта наставник 
    би требало да дефинише следеће по групама:

    - јасан и остварив циљ;
    - унапред одређен временски оквир трајања;
    - расположиви ресурси (људи, време, капацитети школе...);
    - коначни прозводи или резултати рада.

    Наставник упознаје ученике са етапама у раду:

    - 1. избор чланова тима;
    - 2. избор теме пројекта;
    - 3. прецизирање теме пројекта (циљ презентације);
    - 4. избор средстава за реализацију презентације пројекта (гугл презентација, ппт, гугл документи, гугл цртеж, постер, инфографик, прези-презентација, веб.сајт...);
    - 5. израда саме презентације;
    - 6. представљање презентације одељењу и наставнику;
    - 7. вредновање презентације и пројекта.

    Пре него се пређе на све поменуте тачке, наставник дефинише пројектни задатак, јасно наводећи опште и специфичне захтеве.
    У прилогу наводимо кратке прегледе неколико одабраних области. Наставник би требало да има на уму да су овде наведени 
    прегледи области актуелни у тренутку писања плана наставе и учења. Како су ово области које се изузетно брзо развијају, самим
    тим и мењају, излагање прилагодити резултатима који су актуелни у тренутку извођења наставе.


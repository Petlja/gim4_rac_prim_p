Области примене савременог рачунарства
======================================

Под савременим рачунарством овде подразумевамо различите гране рачунарства које због својих 
специфичности не могу да се уброје у главни ток, односно класично рачунарство, а у последње 
време доживљавају буран развој и тиме постају све значајније.

Области савременог рачунарства које су овде обрађене, повезане су на разне начине и подстичу 
једна другу. Стога је и подела на области само условна и могла је да буде и другачија. Због 
убрзаног развоја и сталног напретка рачунарских наука и пратећих технологија, границе оваквог 
курса је веома тешко поставити, како по ширини, тако и по дубини. Зато курс који је пред вама 
ни на који начин не претендује на свеобухватност ни по избору тема, ни по нивоу до ког су оне 
покривене. 

Наставници и ученици који користе овај материјал, треба да га схвате пре свега као један могући 
поглед на тренутно стање, које се стално мења. У том смислу, курс је најбоље користити као полазну 
основу за дискусију и даље истраживање. Нагласак при обради по вољи може да се стави на теоријске 
основе, технологију, примере употребе, или социолошке аспекте и промене у друштву које изазива 
савремено рачунарство.

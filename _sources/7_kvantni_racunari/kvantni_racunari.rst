Квантни рачунари
================

Квантно рачунарство је област рачунарства која се бави развојем рачунарске технологије засноване на 
принципима квантне физике. Подсетимо се, квантна физика је фундаментална грана теоријске физике, која 
описује појаве на атомском и субатомском нивоу, и то је до сада најпотпунија теорија за опис материје 
и енергије на нивоу атома и субатомских честица.

Пре него што мало детаљније опишемо квантне рачунаре, на почетку можемо да разрешимо једну заблуду 
и одговоримо шта квантно рачунарство није. Распрострањено је веровање да квантни рачунари изводе 
рачунске операције брже од класичних рачунара, а није тешко препознати одакле то веровање долази. 
Познато је да су смањивањем процесорских компоненти рачунари постали бржи, а ова чињеница може да 
буде погрешно уопштена у закључак да су онда квантни рачунари још бржи зато што раде са субатомским 
честицама. У ствари, квантни рачунари не изводе сваку појединачну операцију брже од класичних 
рачунара. Напротив, свака појединачна операција би вероватно била спорија на квантним рачунарима. 

Потенцијална предност квантних рачунара и разлог за интензивно истраживање ове веома перспективне 
области је то што је за одређену врсту проблема квантним рачунарима потребан много мањи број 
операција да дођу до резултата него класичним рачунарима. Дакле, побољшање није у убрзавању 
појединих операција, него у смањивању броја операција потребних да се добије резултат, у проблемима 
у којима је то могуће.

Идеја је да субатомске честице својим физичким стањем памте одређене информације и тако представљају 
својеврсну меморију квантних рачунара. У складу са принципима квантне физике, операције које се 
извршавају на таквим рачунарима су на известан начин неодређене и високо паралелизоване, о чему ћемо 
више говорити у наставку. Осамдесетих година двадесетог века јасно је препознат потенцијал тог 
инхерентног паралелизма за решавање проблема у којима он може да се искористи и доведе до решења 
много брже него класичним приступом. Научници су већ изградили прве функционалне квантне рачунаре, 
који могу да изврше одређене прорачуне, али до квантног рачунара потпуно употребљивог у пракси биће 
потребно још много времена и истраживања. 

Очекује се да ће квантно рачунарство дати велики допринос у разним областима, као што је 
криптографија (која укључује финансије, војне, обавештајне и друге послове), прављење лекова, 
пројектовање ваздухоплова, комуналне услуге (нуклеарна фузија), дизајн полимера, машинско учење, 
вештачка интелигенција, претраживање великих података, дигитална производња...
Потенцијал и предвиђена величина тржишта квантног рачунарства подстакли су неке од најистакнутијих 
технолошких компанија да почну да се баве овом облашћу. Међу индустријским гигантима који су већ 
годинама ангажовани у истраживању квантног рачунарства су IBM, Microsoft, Google, Alibaba, 
Nokia, Intel, Airbus, HP, Toshiba, Mitsubishi, NEC, Lockheed Martin, Biogen, Volkswagen и други. 

Основни принципи рада квантних рачунара
---------------------------------------

Начин на који раде квантни рачунари се веома разликује од оног у уобичајеним рачунарима. Две кључне 
особине објеката које проучава квантна физика, а на којима се заснивају квантни рачунари су 
суперпозиција и квантно спрезање.


**Неодређеност стања и суперпозиција**

У основи рада квантних рачунара је особина објеката попут микрочестица да могу да се нађу у неким 
стабилним стањима, али и у разним неодређеним стањима, која описујемо као суперпозиције стабилних 
стања. Суперпозицију стања можемо математички да опишемо као неку врсту мешавине стабилних стања, 
нешто као тежински збир, односно стање између два стабилна стања. Приликом прецизнијег опажања, тј. 
мерења стања, објекат прелази у једно од стабилних стања и остаје у њему и када престанемо да га 
опажамо. Ескпериментално је откривено да је понашање оваквих објеката суштински случајно и да не 
постоји начин да се предвиди у којем од стабилних стања ће објекат завршити приликом мерења. Оно што 
може да се одреди су вероватноће да објекат заврши у одређеном стабилном стању. Те вероватноће 
се одређују тако што се објекат више пута доводи у исто суперпонирано (ноедређено) стање, па се 
опажа стање у које објекат пада приликом тог опажања -- мерења, а затим се броје исходи.

Примери физичких објеката са овим особинама су фотони, електрони, атомска језгра и други. Стања о 
којима је реч су својства тих објекта, као што је спин електрона или поларизација фотона. Из физике 
је познато да су ова стања недефинисана пре него што буду детектована.


**Квантно спрезање**

Поред постојања неодређених стања, друга важна особина микрочестица је квантно спрезање (енгл. quantum 
entanglement). То је природан феномен, који се појављује када парови или групе честица настану или 
међуделују на такав начин да се квантно стање појединачних честица не може утврдити независно од 
других честица, чак и када су честице међусобно веома удаљене. Уместо тога, мора се узети квантно 
стање система као целине. 

**Представљање информација и појам кубита**

У класичном рачунарству информације се чувају у елементима са два стабилна стања. Такве елементе 
називамо бистабилним елементима. Као што је познато, два могућа стања бистабилног елемента уобичајено 
означавамо бинарним цифрама 0 и 1. Најмања количина информације у класичном рачунарству је један бит, 
а то је управо количина информације која може да се представи двама стањима бистабилног елемента, 
односно може да се кодира једном бинарном цифром.

Квантно рачунарство, полазећи од објеката које проучава квантна физика, а који поред два стабилна 
стања могу да се нађу и у неодређеним (суперпонираним) стањима, дефинише модел рачунања у коме се 
информације представљају стањима таквих објеката. Количина информације која може да се представи 
оваквим објектима је уједно и најмања могућа количина информације у квантном рачунарству, а називамо 
је квантни бит, или кубит (енгл. qubit). Као што је речено, изрази *суперпонирано стање* и *квантно 
спрезање* се односе на честице које су носиоци информација и служе као физичка основа кубита. Међутим, 
често и за саме кубите, који су информације, кажемо да су у суперпонираном стању или да су квантно 
спрегнути са другим кубитима. 
Вредности кубита које одговарају стабилним стањима честице, означавамо са :math:`|0〉` и :math:`|1〉`. 
Због сложене природе квантних честица, информација садржана у једном кубиту (у суперпонираном стању) 
не може да се сведе само на вероватноћу преласка у једно или друго стабилно стање. Да би се потпуније 
описала суперпонирана стања честица које носе информације, у рачунском моделу квантних рачунара се један 
кубит кодира паром комплексних бројева :math:`\alpha` и :math:`\beta`, а вредност кубита се записује 
као :math:`|\psi〉 = \alpha |0〉 + \beta |1〉`. При томе су вероватноће преласка у стања :math:`|0〉` и 
:math:`|1〉` редом једнаке :math:`|\alpha|^2` и :math:`|\beta|^2` и важи да је 
:math:`|\alpha|^2 + |\beta|^2` = 1. Физички утицај на честицу која носи информацију мења њено 
суперпонирано стање, а тиме се мењају и вредности :math:`\alpha` и :math:`\beta`. Зато утицај на 
честицу можемо да схватимо као рачунску операцију над бројевима :math:`\alpha` и :math:`\beta`.

Већ из онога што је до сада речено, видимо да рачунски модел квантних рачунара не користи само нуле 
и јединице као могуће вредности смештене у меморији, већ је знатно богатији и комплекснији. Феномен 
квантног спрезања чини ситуацију још сложенијом. Пошто у систему од :math:`N` спрегнутих честица њихова 
стања нису независна, то значи да није довољно да се стање сваке појединачне честице представи вредношћу 
облика :math:`\alpha |0〉 + \beta |1〉`. Потребно је посматрати сва могућа стабилна стања целог система, 
а то су све енторке стабилних стања појединих честица. На пример, стабилна стања система од три честице 
означавамо са :math:`|000〉`, :math:`|001〉`, :math:`|010〉`, :math:`|011〉`, :math:`|100〉`, :math:`|101〉`, 
:math:`|110〉` и :math:`|111〉`. Систем честица може да падне у било које од ових стања, па је суперпонирано 
стање система некаква комбинација свих осам ових стабилних стања. Зато је за математички опис 
суперпонираног стања система од три честице потребно осам коефицијената. За систем од :math:`N` 
спрегнутих честица потребно је чак :math:`2^N` коефицијената. Због квантне спрегнутости честица, 
утицајем на једну од њих мења се суперпонирано стање и осталих. Гледано кроз математички модел, 
применом рачунске операције на један од спрегнутих кубита, имплицитно се извршавају неке повезане 
операције и над осталим кубитима. 

**Начин рачунања у квантним рачунарима и могуће примене**

Потенцијал квантних рачунара проистиче из следеће две особине објеката који се користе као њихова меморија:

- Мноштво различитих суперпонираних стања тих објеката нам је на располагању у исто време, што нам 
  потенцијално омогућава да на одређени начин паралелизујемо рачунање. 
- Честице у неодређеном стању могу да буду квантно спрегнуте са другим честицама у неодређеном стању. 
  То значи да постоји математичка веза између вредности њихових будућих коначних стања, мада ми те 
  вредности још увек не знамо. 

Манипулације које реално могу да се изведу над објектима који представљају меморију квантног рачунара, 
математички се се представљају као неке рачунске операције над кубитима. Пошто се кубити обично записују 
као вектори комплексних бројева, операције над кубитима се често представљају као матрице комплексних 
бројева. Резултат примене операције се математички описује као нови вектор стања, који се израчунава 
као производ претходног вектора стања и дате матрице - операције. Програмирање квантних рачунара се 
састоји у дизајнирању таквих логичких операција, које ће довести до резултата који на крају може да 
се измери, тј. до резултата који ће бити представљени неким јединственим (стабилним) стањем. Мерење 
би требало да се обави након свих рачунања, јер када се услед мерења кубит нађе у једном од основних, 
стабилних стања, све остале информације о стању пре мерења су изгубљене.

Могуће примене квантних рачунара
--------------------------------

Математика која стоји иза ових неодређених стања квантно спрегнутих објеката може да се искористи у 
посебно дизајнираним алгоритмима, да би се брзо решили проблеми за које би класичном рачунару требало 
много времена да их реши, ако би уопште могао да их реши у пракси. Примера ради, у поглављу о 
криптографији је речено да се безбедност криптовања помоћу јавног кључа заснива на практичној 
немогућности (класичних рачунара) да за разумно време разложе велики природан број на просте чиниоце. 
Са квантним рачунарима ситуација је сасвим другачија. Док класичном рачунару могу да буду потребне 
милијарде година за факторизацију довољно великог броја, квантни рачунар би за параметре који се 
тренутно користе могао да реши овај проблем за свега неколико секунди. Још 1994. године је пронађен и 
алгоритам за квантне рачунаре који овај проблем може ефикасно да реши. То је 
`Шоров алгоритам <https://en.wikipedia.org/wiki/Shor%27s_algorithm>`_, назван 
по математичару Питеру Шору (енгл. Peter Shor). С обзиром на ове околности, можемо да кажемо да је 
криптовање помоћу јавног кључа још увек безбедно само зато што до сада нису савладани сви технолошки 
изазови градње довољно моћног квантног рачунара. Међутим, помоћу довољно моћних квантних рачунара 
биће могуће створити и нове сигурносне кодове, који ће поново бити веома тешки за криптоанализу.

Слична је ситуација и са проблемима из других домена. Алгоритми за квантне рачунаре могли би да 
постану корисни у решавању многих проблема у којима је потребна масовна симулација или статистичка 
анализа велике количине података. Неки од познатих примера примене квантних рачунара су оптимизација 
аеродинамичности летелице симулирањем отпора честица које се налазе у ваздуху, предвиђање интеракција 
више честица у хемијским реакцијама (нпр. при испитивању лекова) и друге примене машинског учења. 

Са друге стране, пошто је квантно рачунарство засновано на неодређености и вероватноћама, јасно је 
да су квантни рачунари подложни грешкама и нису погодни за све врсте проблема. На пример, класични 
рачунари су много бољи за извршавање стандардних апликација, као што су програми за писање текстова, 
снимање и гледање видеа и слично. 

Производња квантних рачунара
----------------------------

Квантни рачунар може да се направи на више начина. Међу технологијама које се истражују су 
заробљени јони `(trapped ions) <https://en.wikipedia.org/wiki/Trapped_ion_quantum_computer>`_, 
силицијумске квантне тачке `(silicon quantum dots) <https://en.wikipedia.org/wiki/Quantum_dot>`_, 
тополошки квантни рачунар `(topological quantum computer) <https://en.wikipedia.org/wiki/Topological_quantum_computer>`_,
интегрисана квантна фотоника `(Integrated quantum photonics) <https://en.wikipedia.org/wiki/Integrated_quantum_photonics>`_ 
и други. Сви ови приступи имају неке предности и мане. Тренутно су најзаступљенији 
рачунари који су засновани на логичким елементима који користе суперпроводљива електронска кола. Они раде 
на сличан начин као класични рачунари и надовезују се на постојећу индустрију полупроводника. Главни 
изазов у градњи оваквих квантних рачунара је повећање тренутно малог броја кубита који је данас могућ, 
јер је тешко да се кубити одрже у њиховом квантном стању (најмоћнији до сада направљени квантни рачунари 
користе троцифрен број кубита). Кубити функционишу кохерентно једино када се охладе на само хиљадити део 
степена изнад апсолутне нуле, што их такође штити од дестабилизујућих ефеката зрачења, светлости, звука, 
вибрација и магнетних поља. 

.. comment 

    Тек када буде могуће повећати број кубита (ово није једини услов), биће могуће да се граде довољно моћни
    квантни рачунари да покрећу квантне алгоритме као што је Шоров алгоритам за "дешифровање". 
    До тада, фокус је на развоју смислених алгоритама за данашњу Noisy intermediate-scale quantum (NISQ) 
    технологију.

Рачунари засновани на квантном каљењу (енгл. quantum annealing) имају радикално другачији приступ. При квантном 
каљењу, покрећу се алгоритми адијабатског квантног рачунања. Уместо да дозвољавају спрезање свих кубита, 
ови процеси стварају окружење у којем су могуће само ограничене, локалне везе неких кубита. 
Овакав приступ је, између осталог, већ коришћен за решавање проблема у домену финансија и ваздухопловне 
индустрије. Као и код квантног рачунарства заснованог на логичким колима, декохеренција је велики изазов 
за рачунаре засноване на квантном каљењу и они такође захтевају огромне расхладне јединице. Могућности 
рачунара заснованих на квантном каљењу су још увек веома ограничене, а цена висока. 

~~~~

Најважније укратко:

- Квантно рачунарство проучава начине да се искористе феномени квантне физике за стварање нових 
  начина рачунања.
- Квантно рачунарство се заснива на кубитима. За разлику од бита, који може да има вредност 0 или 1, 
  кубит поред ове две може да има и друге вредности, које одговарају суперпонираним стањима честица.
- Моћ квантних рачунара расте експоненцијално са бројем кубита, за разлику од класичних рачунара, 
  где додавање више транзистора повећава рачунску снагу само линеарно.
- Квантни рачунари нису погодни за све типове проблема, већ само за оне у којима може да се 
  искористи паралелизам (нпр. где су потребне многобројне симулације).
- Квантним рачунарима је за рад потребна веома ниска температура. Они су и много скупљи и теже 
  (дуже) се граде него уобичајени рачунари.

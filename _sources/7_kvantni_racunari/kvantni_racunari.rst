Квантни рачунари
================

.. reveal:: quantum_computing_button
    :showtitle: Из просветног гласника
    :hidetitle: Сакриј текст из просветног гласника

    Представити ученицима појмове „квантно рачунарство” (енг. quantum computing) и квантни алгоритам. 
    На информативном нивоу увести појам „кјубит” (енгл Qubit) као „квантну верзију” класичног бита. 
    Колико предзнање ученика дозвољава представити основне карактериситке, принципе и потенцијале за 
    примену квантних рачунара.

    Нагласити да проблем који је условно решив за класични начин тј. потребне су године за његово 
    решавање, због паралелизма у току обраде, биће практично тренутно решив за квантни. Навести неколико 
    могућности велике примене квантних рачунара:

    – проблеми декриптографије;
    – генерално претраживање, тј за селектовање тражене информације из n података;
    – проблем оптимизације.

    Направити међупредметну корелацију са хемијом, физиком и енглеским језиком и упутити ученике да на 
    интернету потраже стручне и научно-популарне текстове о конструкцији, програмирању, експериментима 
    и областима данашње и потенцијалне примене квантних рачунара.


Квантно рачунарство је област рачунарства која се бави развојем рачунарске технологије засноване на 
принципима квантне физике. Подсетимо се, квантна физика је фундаментална грана теоријске физике, која 
описује појаве на атомском и субатомском нивоу, и то је до сада најпотпунија теорија за опис материје 
и енергије на микроскопском нивоу.

Ова веома перспективна област почела је да се развија осамдесетих година прошлог века. Тада је 
откривено да одређени рачунарски проблеми могу ефикасније да се решавају квантним алгоритмима 
него класичним приступом. Научници су већ изградили прве функционалне квантне рачунаре, који могу 
да изврше одређене прорачуне, али до квантног рачунара потпуно употребљивог у пракси биће потребно 
још много времена и истраживања. 

Очекује се да се ће квантно рачунарство дати велики допринос у разним областима, као што је 
криптографија (која укључује финансије, војне, обавештајне и друге послове), прављење лекова, 
пројектовање ваздухоплова, комуналне услуге (нуклеарна фузија), дизајн полимера, машинско учење, 
вештачка интелигенција, претраживање великих података, дигитална производња...
Потенцијал и предвиђена величина тржишта квантног рачунарства подстакли су неке од најистакнутијих 
технолошких компанија да почну да се баве овом облашћу. Међу индустријским гигантима који су већ 
годинама ангажовани у истраживању квантног рачунарства су IBM, Microsoft, Google, Alibaba, 
Nokia, Intel, Airbus, HP, Toshiba, Mitsubishi, NEC, Lockheed Martin, Biogen, Volkswagen и други. 

Пре него што мало детаљније опишемо квантне рачунаре, на почетку можемо да разрешимо једну заблуду 
и одговоримо шта квантно рачунарство није. Распорострањено је веровање да квантни рачунари изводе 
рачунске операције брже од класичних рачунара, а није тешко препознати одакле то веровање долази. 
Познато је да су смањивањем процесорских компоненти рачунари постали бржи, а ова чињеница може да 
буде погрешно уопштена у закључак да су онда квантни рачунари још бржи, јер раде са субатомским 
честицама. Квантни рачунари не изводе сваку појединачну операцију брже од класичних рачунара. У 
ствари, свака појединачна операција би вероватно била спорија на квантним рачунарима. 

Идеја квантних рачунара није да у неком тренутку у потпуности замене класичне рачунаре. Као што смо 
рекли, они нису универзално бржи, нити су на неки други начин бољи у свим могућим применама. Потенцијална 
предност квантних рачунара и разлог за интензивно истраживање ове области је то што је за одређену 
врсту проблема квантним рачунарима потребан много мањи број операција да дођу до резултата него 
класичним рачунарима. Дакле, побољшање није у убрзавању појединих операција, него у смањивању 
броја потребних операција да се добије резултат, у проблемима у којима је то могуће.

Основни принципи рада квантних рачунара
---------------------------------------

Начин на који раде квантни рачунари се веома разликује од оног у уобичајеним рачунарима. Две кључне 
особине објеката које проучава квантна физика, а на којима се заснивају квантни рачунари су 
суперпозиција и квантно спрезање.


**Неодређеност стања и суперпозиција**

У основи рада квантних рачунара је особина објеката попут микрочестица да могу да се нађу у неким 
стабилним стањима, али и у разним неодређеним стањима, која описујемо као суперпозиције стабилних 
стања. Суперпозицију стања можемо математички да опишемо као неку врсту мешавине стабилних стања, 
нешто као тежински збир, односно стање између два стабилна стања. Приликом прецизнијег опажања, тј. 
мерења стања, објекат прелази у једно од стабилних стања и остаје у њему и када престанемо да га 
опажамо. Ескпериментално је откривено да је понашање оваквих објеката суштински случајно и да не 
постоји начин да се предвиди у којем од стабилних стања ће објекат завршити приликом мерења. Уместо 
тога, могу да се одреде вероватноће да објекат заврши у одређеном стабилном стању. Те вероватноће 
се одређују тако што се објекат више пута доводи у исто суперпонирано (ноедређено) стање, па се 
мерењем опажа стање у које објекат пада приликом мерења, а затим се броје исходи.

Примери физичких објеката са овим особинама су фотони, електрони, атомска језгра и други. Стања о 
којима је реч су својства тих објекта, као што је спин електрона или поларизација фотона. Из физике 
је познато да су ова стања недефинисана пре него што буду детектована.


**Квантно спрезање**

Поред постојања неодређених стања, друга важна особина микрочестица је квантно спрезање (енгл. quantum 
entanglement). То је природни феномен, који се појављује када парови или групе честица настану или 
међуделују на такав начин да се квантно стање појединачних честица не може утврдити независно од 
других честица, чак и када су честице међусобно веома удаљене. Уместо тога, мора се узети квантно 
стање система као целине. 

**Представљање информација и појам кубита**

У класичном рачунарству информације се чувају у елементима са два стабилна стања. Такве елементе 
називамо бистабилним елементима. Као што је познато, два могућа стања бистабилног елемента уобичајено 
означавамо бинарним цифрама 0 и 1. Најмања количина информације у класичном рачунарству је један бит, 
а то је управо количина информације која може да се представи двама стањима бистабилног елемента, 
односно може да се кодира једном бинарном цифром.

Квантно рачунарство, полазећи од објеката које проучава квантна физика, а који поред два стабилна 
стања могу да се нађу и у неодређеним (суперпонираним) стањима, дефинише модел рачунања у коме се 
информације представљају стањима таквих објеката. Количина информације која може да се представи 
оваквим објектима је уједно и најмања могућа количина информације у квантном рачунарству, а називамо 
је квантни бит, или кубит (енгл. qubit). Информација садржана у једном кубиту кодира се као пар 
комплексних бројева, који су у тесној вези са вероватноћама преласка у једно или друго стабилно 
стање. Према томе, квантни рачунари врше прорачуне засноване на вероватноћи стања објекта пре него 
што се оно измери, уместо да користе само нуле или јединице. 

Квантно спрезање у случају кубита значи да се нпр. могућа стања система од три кубита не могу 
описати само вероватноћама стања појединих кубита, него је потребно одредити вероватноће свих могућих 
тројки стабилних стања појединачних кубита. Дакле, за опис стања система је потребно осам бројева 
уместо само три (што би било довољно да нема квантних спрезања). Практична последица феномена спрезања 
је да применом операције на један од спрегнутих кубита, имплицитно извршавамо неке операције и над 
осталим кубитима који су спрегнути са првим. 

**Начин рачунања у квантним рачунарима и могуће примене**

Потенцијал квантних рачунара проистиче из следеће две особине објеката који се користе као њихова меморија:

- Мноштво различитих суперпонираних стања тих објеката нам је на располагању у исто време, што нам 
  потенцијално омогућава да на одређени начин паралелизујемо рачунање. 
- Суперпозиције дискретних стања могу бити квантно спрегнуте са стањима других објеката, што значи да 
  ће њихове коначне вредности стања бити математички повезане чак и ако још не знамо које су то 
  вредности. 

Манипулације које реално могу да се изведу над објектима који представљају меморију квантног рачунара, 
математички се се представљају као неке рачунске операције над кубитима. Пошто се кубити обично записују 
као вектори комплексних бројева, операције над кубитима се често представљају као матрице комплексних 
бројева. Резултат примене операције се математички описује као нови вектор стања, који се израчунава 
као производ претходног вектора стања и дате матрице - операције. Програмирање квантних рачунара се 
састоји у дизајнирању таквих логичких операција, које ће довести до резултата који на крају може да 
се измери, тј. до резултата који ће бити представљени неким јединственим (стабилним) стањем. Мерење 
би требало да се обави након свих рачунања, јер када се услед мерења кубит нађе у једном од основних, 
стабилних стања, све остале информације о стању пре мерења су изгубљене.

Математика која стоји иза ових неодређених стања квантно спрегнутих објеката може да се искористи у 
посебно дизанираним алгоритмима, да би се брзо решили проблеми за које би класичном рачунару требало 
много времена да их реши, ако би уопште могао да их реши у пракси. Примера ради, у поглављу о 
криптографији је речено да се безбедност криптовања помоћу јавног кључа заснива на практичној 
немогућности (класичних рачунара) да за разумно време раставе велики природан број на просте чиниоце. 
Са квантним рачунарима ситуација је сасвим другачија. Док класичном рачунару могу да буду потребне 
милијарде година за факторизацију довољно великог броја, квантни рачунар би за параметре који се 
тренутно користе могао да реши овај проблем за свега неколико секунди. Још 1994. године је пронађен и 
алгоритам за квантне рачунаре који овај проблем може ефикасно да реши. То је Шоров алгоритам, назван 
по математичару Питеру Шору (енгл. Peter Shor). С обзиром на ове околности, можемо да кажемо да је 
криптовање помоћу јавног кључа још увек безбедно само зато што до сада нису савладани сви технолошки 
изазови градње довољно моћног квантног рачунара. Међутим, помоћу довољно моћних квантних рачунара 
биће могуће створити нове сигурносне кодове, који ће поново бити веома тешки за криптоанализу.

Слична је ситуација и са проблемима из других домена. Алгоритми за квантне рачунаре могли би да 
постану корисни у решавању многих проблема у којима је потребна масовна симулација или статистичка 
анализа велике количине података. Неки од познатих примера су оптимизација аеродинамичности летелице 
симулирањем отпора честица које се налазе у ваздуху, предвиђање интеракција више честица у 
хемијским реакцијама (нпр. при испитивању лекова) и друге примене машинског учења. 

Са друге стране, пошто је квантно рачунарство засновано на неодређености и вероватноћама, јасно је 
да су квантни рачунари подложни грешкама и нису погодни за све врсте проблема. На пример, класични 
рачунари су много бољи за извршавање стандардних апликација, као што су прогами за писање текстова, 
снимање и гледање видеа и слично. 

**Производња квантних рачунара**

Квантни рачунар може да се направи на више начина. Међу коришћеним технологијама су заробљени јони 
(trapped ions), силицијумске квантне тачке (silicon quantum dots), тополошки кубити (topological qubits), 
фотоника (photonics) и други. Сви ови приступи имају неке предности и мане. Тренутно су најзаступљенији 
рачунари који су засновани на логичким елементима који користе суперпроводљива електронска кола. Они раде 
на сличан начин као класични рачунари и надовезују се на постојећу индустрију полупроводника. Главни 
изазов у градњи оваквих квантних рачунара је повећање тренутно малог броја кубита који је данас могућ, 
јер је тешко да се кубити одрже у њиховом квантном стању (најмоћнији до сада направљени квантни рачунари 
користе троцифрен број кубита). Кубити функционишу кохерентно једино када се охладе на само хиљадити део 
степена изнад апсолутне нуле, што их такође штити од дестабилизујућих ефеката зрачења, светлости, звука, 
вибрација и магнетних поља. 

.. comment 

    Тек када буде могуће повећати број кубита (ово није једини услов), биће могуће да се граде довољно моћни
    квантни рачунари да покрећу квантне алгоритме као што је Шоров алгоритам за "дешифровање". 
    До тада, фокус је на развоју смислених алгоритама за данашњу Noisy intermediate-scale quantum (NISQ) 
    технологију.

Рачунари засновани на квантном каљењу (quantum annealing) имају радикално другачији приступ. При квантном 
каљењу, покрећу се алгоритми адијабатског квантног рачунања. Уместо да дозвољавају спрезање свих кубита, 
ови процеси стварају окружење у којем су могуће само ограничене, локалне везе неких кубита. 
Овакав приступ је, између осталог, већ коришћен за решавање проблема у домену финансија и ваздухопловне 
индустрије. Као и код квантног рачунарства заснованог на логичким колима, декохеренција је велики изазов 
за рачунаре засноване на квантном каљењу и они такође захтевају огромне расхладне јединице. Могућности 
рачунара заснованих на квантном каљењу су још увек веома ограничене а цена висока. 

.. comment 
    
    они такође нису у стању да покрену Шоров алгоритам.
    коштају преко 10 милиона долара. 

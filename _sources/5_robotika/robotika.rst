Роботика
========

Већ на основу саме речи роботика, јасно је да је централни појам ове области робот. Зато је природно 
да роботику и дефинишемо посредно, ослањајући се на појам робота.

.. infonote::

    **Роботика** је инжењерска дисциплина која се бави дизајном, конструкцијом и радом робота. 
    
Добро, али шта је робот? Одговором на то питање бавићемо се у наставку. Кренимо од основних 
карактеристика робота, помоћу којих ћемо бити у стању да нешто прецизније одредимо шта се може 
сматрати роботом, а шта не. Како ви разумете реч робот? Одговорите на следећа питања у складу са 
својим разумевањем ове речи. Ако сте у прилици, размените аргументе са неким ко је дао другачије 
одговоре. 

.. mchoice:: robotika_pitanje1
    :answer_a: Машина.
    :answer_b: Живо биће.
    :answer_c: Може да буде једно или друго.
    :answer_d: Нешто између.
    :correct: a

    Да ли је робот машина или живо биће?

.. mchoice:: robotika_pitanje2
    :answer_a: Не морају ни по чему да личе ни на људе ни на животиње, има робота који изгледају и функционишу сасвим другачије.
    :answer_b: Да би нешто било названо роботом, треба бар по нечему да личи на људско биће или животињу, иначе је обична машина.
    :correct: a

    Колико роботи личе на људска бића и животиње по свом изгледу, покретима, начину рада?

.. mchoice:: robotika_pitanje3
    :answer_a: Роботи су углавном покретни, али могу да буду и непокретни.
    :answer_b: Да би нешто било названо роботом, мора (поред других осообина) да има бар делове који су покретни.
    :answer_c: Робот мора да буде у стању да се креће, тј. да мења свој положај као целина.
    :correct: b

    Колико је робот покретљив?


Шта је робот
------------

Реч робот је прво почела да се користи у литератури, а инжењери и научници су је касније преузели. 
У романима и филмовима научне фантастике, роботи су често приказани тако да својим изгледом, 
покретима и другим особинама подсећају на људе. Чак је постало популарно да људи испрекиданим 
покретима и механичким гласом имитирају роботе који (неспретно) имитирају људе. У неким романима 
и филмовима појављују се и полумеханички организми који се састоје од вештачих и природних делова.  
Оваква представа о роботима је присутна у популарној култури, од вицева и цртаних филмова до 
дискотека. За разлику од тога, стварни роботи су **искључиво машине**, које не морају ни по чему 
да подсећају на жива бића (што је и типично за индустријске роботе).

Роботи су по неким особинама слични рачунарима, али рачунаре ипак не називамо роботима. Зашто? 
Најважнија разлика између робота и рачунара је то што се рачунари не крећу, односно не обављају 
механичке радње. Исто тако, ни друге машине које се не крећу не сматрамо роботима. Према томе, 
покретљивост се сматра за једну од кључних особина робота, која га разликује од других, сличних 
машина. Роботи могу да буду стационарни (као на следећој слици), али у том случају имају 
покретне делове намењене обављању неког физичког посла. У последње време све популарнији су и 
покретни (мобилни) роботи.

.. figure:: ../../_images/Industrial-robots.jpg
    :align: center
    
    Стационарни индустријски роботи
    
    (ISAPUT, CC BY-SA 4.0 <https://creativecommons.org/licenses/by-sa/4.0>, via Wikimedia Commons)

Једна од битних карактеристика робота је висок ниво самосталности. У познатим случајевима масовне 
употребе, након што се припреме за употребу, роботи делују аутономно, тј. без људске помоћи. Човек 
обично надгледа рад робота због могућности квара или непредвиђених околности, али у нормалним 
ситуацијама нема потребе да помаже роботу у његовом раду. Модерни роботи се све више оспособљавају 
да самостално препознају престанак услова за нормалан и несметан рад и да адекватно реагују и у 
таквим ситуацијама (од једноставног заустављања и слања извештаја о ситуацији, преко искључивања 
струје у просторији, покретања других аутоматских процеса до узбуњивања). Све ово смањује ниво 
неопходног сталног надзора над радом робота и растерећује човека.

Поменимо да постоје и роботи који су дизајнирани за обављање веома опасних послова, код којих није 
поента да се човек ослободи потребе да управља роботом, него да се не излаже ризику. Такви роботи 
су најчешће даљински управљани, јер би евентуална грешка робота била много скупља од људског 
времена. Осим тога, због важности успеха мисије и повишеног ризика од оштећења таквог робота, акценат 
при његовом дизајну је више на поузданости и издржљивости, него на логици која би му обезбедила овде 
не толико битну самосталност.

Схватање самог појма робота се донекле мењало током времена, а и данас постоје и неслагања око тога 
шта јесте а шта није робот. Због тога дефиниција која покрива и прве машине које су називане роботима, 
и оне сада актуелне, као и оне који ће тек бити прављени, мора да буде уопштена. Ево једне такве 
дефиниције:

.. infonote::

    Робот је машина способна да без људске помоћи изводи задате покрете и обавља задатке у стварном свету.

Из дефиниције није јасно о каквим, тј. колико сложеним покретима се ради. Још важније, није јасно 
ни какве све задатке робот треба да буде у стању да обави без људске помоћи, односно који ниво 
самосталности треба да достигне. Као што је речено, ова непрецизност је намерна, да би дефиниција била 
обухватнија, јер су се у различитим периодима роботике очекивања од робота прилично разликовала. 
Некада се, на пример, машина сматрала самосталном ако је била у стању да аутоматски понавља једну 
радњу, која се састоји од неколико механички једноставних покрета, као што су појединачне ротације 
одређених делова. Данашња очекивања од робота у погледу самосталности су далеко већа, а разумно је 
очекивати да она у будућности наставе да расту. Примера ради, данашњи роботи су врло често опремљени 
различитим сензорима, који им уз сложеније алгоритме омогућавају да препознају више различитих 
ситуација и одлуче се за одговарајућу акцију у свакој од њих. Већи број различитих акција је могућ 
захваљујући бољој контроли покретних делова и већој разноврсности и комплексности покрета које роботи 
данас могу да изведу. При томе је потребна стална повратна информација, која се добија од сензора и 
која омогућава аутоматске корекције понашања робота.

Укратко, можемо да кажемо да су основне карактеристике савремених робота **самосталност (аутономност)**, 
**покрет**, **опажање** и **интелигентно понашање** (у смислу који смо описали у одељку о вештачкој 
интелигенцији). При томе, робот може, а не мора да опонаша жива бића својим изгледом или начином 
функционисања.


Делови робота
-------------

Роботи могу да се веома разликују по сложености, па самим тим и по деловима од којих се састоје. 
Овде ћемо пре свега поменути делове које морају да имају практично сви роботи, па и они најједноставнији, 
какви могу да се уз извесно знање и спретност израде и на школској секцији (за оне које интересује 
градња робота, поменимо да улагања у материјал за једноставније типове нису велика, а на интернету 
постоји обиље занимљивих идеја, па и разрађених пројеката који могу да послуже за увежбавање у 
градњи робота и учење о њима).

Делове потребне за градњу робота можемо грубо да поделимо у електронске, електромеханичке и механичке. 
Најважнија електронска компонента робота је **микроконтролер** (енгл. *microcontroller*). Он се 
састоји од релативно једноставног микропроцесора (у односу на оне у савременим рачунарима) и постојане 
меморије малог капацитета, смештених на штампаној плочи која је често тек толика да на њу стану поменути 
делови и прикључци за повезивање са другим уређајима. Уколико је потребно, може се користити и већа 
штампана плоча, на коју може да се смести више прикључака и електронских компоненти попут додатних 
чипова (интегрисаних кола), отпорника, кондензатора, транзистора, диода, тастера итд. Таква плоча, 
која повезује већи број компоненти се, као и код рачунара, назива **матична плоча**. 

Микроконтролер може да се повеже и са рачунаром, што му омогућава да са њега преузме програм који 
управља роботом, као и да се лакше обави тестирање и открију евентуални проблеми. Могуће је и да се 
више микроконтролера међусобно повежу и сарађују у управљању роботом. Друге компоненте које се путем 
каблова повезују са једним од микроконтролера (ако их је више) су прекидачи, мотори и разне врсте сензора. 

Типична улога микроконтролера је да преко улазних прикључака прима податке од сензора, да обрађује 
те податке помоћу програма који се налази у постојаној меморији и да преко излазних прикључака 
шаље конанде, тј. управљачке сигнале уређајима који те команде извршавају. Уређаји који извршавају 
команде се називају актуатори и о њима ће ускоро бити речи.

Уколико микроконтролер нема капацитет (нпр. довољан број прикључака) за примање и слање свих потребних 
сигнала, он може (као што је речено) да се преко улазних и излазних прикључака повеже са другим 
микропроцесорима и са њима размењује сигнале. На тај начин микроконтролер преноси неке од поменутих 
функција на друге микроконтролере.

У електронске компоненте спадају и разне стандардне целине које се називају **електронски склопови**. 
Тако имамо склопове за напајање, појачиваче, осцилаторе итд. Склопови могу да се налазе на матичној 
плочи, а могу да имају и своје штампане плоче. 


.. figure:: ../../_images/Mobile-robotic-car-MRC.jpg
    :align: center
    
    Покретни робот
    
    Piotr Stawicki, Felix Gembler, Ivan Volosyak, CC BY 4.0 
    
    <https://creativecommons.org/licenses/by/4.0>, via Wikimedia Commons

Подсетимо се, **сензори**, или давачи сигнала су уређаји који претварају мерену величину у електрични 
сигнал. О сензорима је већ било речи у одељку о интернету ствари. Сликовито речено, сензори представљају 
"чула" робота и снабдевају га подацима о његовој околини. Мада су понекад минијатурни, сензори најчешће 
могу да се уоче на спољашњости робота, јер су и намењени опажању околине. На основу информација са сензора 
робот одлучује када да започне задатак, како да избегне или савлада препреку, како да реагује на разне 
промене, а коначно и да ли је задатак обављен, односно да ли треба одустати од даљих покушаја. 

**Актуатори** (енгл. actuator - покретач, погон) код робота реагују на управљачке сигнале који стижу 
са микроконтролера и користећи неки извор енергије остварују механичко кретање, тј. промену положаја 
робота или његовог дела. Као извор енергије, актуатори најчешће користе електрично напајање. Такви 
актуатори су различите врсте електромотора (мотори једносмерне струје, корачни мотори, серво уређаји). 
Електромотори производе кружно (ротационо) кретање, па су погодни за покретање точкова, зглобова и сл.
Актуатори могу да користе и друге изворе енергије. На пример, пнеуматски актуатори користе ваздух 
под притиском да преко цилиндра остваре праволинијско кретање, док се потпритисак користи у вакуумским 
хватаљкама и механичким вакуумским стопалима за кретање по веома стрмим подлогама.

Одлука о томе да ли ће се робот кретати помоћу точкова или механичких ногу зависи од његове намене. 
За кретање по равном терену точкови су довољно добри, док се за неравне и стрме терене (укључујући и 
контранагиб, као код кретања по таваници) користе моћнији механизми попут механичких ногу, који су 
знатно сложенији, како за реализацију, тако и за координацију и управљање.

Примена робота
--------------

**У индустрији**

Прве и до сада најмасовније примене робота биле су у индустрији. Улога робота у почетку је била да 
по утврђеним трасама довозе сировине до обичних фабричких машина, као и да одвозе и слажу 
полупроизводе и готове производе. Са напретком науке и технологије, добијени су роботи који 
могу нпр. да учествују у склапању аутомобила и електронских уређаја. У таквим, прецизним али 
рутинским и монотоним пословима, човек је склон грешкама услед замора. Зато је пожељно да 
такви процеси што мање зависе од човека. Данашњи роботи захваљујући камерама и другим сензорима 
захтевају мање финих подешавања и могу више да се прилагоде задатку. Мада (још увек) нису у 
потпуности преузели производњу, роботи су као много бржи и поузданији од људи, значајно повећали 
продуктивност и квалитет производа у фабрикама у којима се примењују.

Први индустријски роботи су били крајње опасни по човека, јер нису имали начина да региструју његово 
присуство. Зато су људи морали строго да воде рачуна о процедурама при раду са роботом (нпр. када 
смеју да приђу роботу ради повремене интервенције). Да би се избегли несрећни случајеви, роботи су 
смештани у кавезе, а отварање врата кавеза би заустављало рад робота. 

Данас постоје и тзв. **колаборативни роботи**, или скраћено 
`коботи <https://en.wikipedia.org/wiki/Cobot>`_, који су знатно безбеднији по човека. Безбедност може 
да се постигне на различите начине, као што су 

- опремљеност већим бројем сензора који детектују присуство човека и контакт са њим, што овим роботима 
  омогућава да помоћу софтвера прилагоде понашање и избегну повређивање човека
- ограничавање брзине делова робота и силе која се примењује при њиховом померању
- употреба лакших материјала са заобљеним ивицама при изради робота, што смањује тежину повреде у 
  случају да до ње ипак дође

На тај начин, роботи и људи могу да раде у истом простору без опасноти по човека. 

**У лабораторији**

Као и у фабрикама, научна истраживања у лабораторијама често захтевају велики број понављања неког 
монотоног поступка. Као што је поменуто, роботи су у таквим пословима одавно превазишли људе. Тако 
су се, на пример, роботи показали као незаменљиви при развоју нових фармацеутских производа. Додатни 
разлог за употребу робота у овим пословима је безбедност, јер се смањује изложеност људи разним 
хемијским средствима или бактеријама, као и могућност проблема који могу да настану због људских 
грешака.

Роботи се из истих разлога (брзина, поузданост, безбедност по човека) користе и за биомедицинске 
анализе људских узорака (нпр. крви) и друге послове у лабораторијама. 

**У медицини**

Значајан пример примене роботике у медицини су роботизоване, **бионичке протезе**, које служе као замена 
за изгубљени део руке или ноге. Најновији типови бионичке шаке након хируршког повезивања са костима 
и нервима руке омогућавају да се прсти бионичке шаке активирају управо оним покретима мишића руке који 
су пре губитка покретали сопствене прсте. Иначе, ови механички прсти се покрећу помоћу одговрајућих 
актуатора, а као извор енергије користе батерије. 

Друго важно роботизовано помагало је тзв. **електронско ухо**, које користе особе са већим оштећењем 
слуха, а нарочито је значајно код мале деце која још нису развила говор. Пошто говор не може да се 
развије без слуха, таква деца и поред исправног говорног апарата не могу да науче да говоре, чиме постају 
додатно хендикепирана. Уређај које се назива "пуж" се хируршки уграђује у лобању и повезује са спољним 
микрофоном и процесором звука. Уграђени уређај електричним путем побуђује нерве у унутрашњем уху, што 
би требало да особа доживљава слично звуцима које би чула да је неоштећеног слуха. Користећи електронско 
ухо, деца која су рођена глува или су врло рано изгубила слух, могу да чују и разумеју говор других, 
а затим уз одговарајуће вежбе и стрпљење родитеља и стручних лица да развију сопствени говор. На тај 
начин они добијају прилику да се знатно равноправније укључе у своју заједницу.

Поменимо за сваки случај да електронско ухо треба разликовати од обичног слушног апарата, који се 
користи при мањим оштећењима слуха или код старијих особа при слабљењу слуха. 

Још један велики пример примене роботике у медицини су хируршке интервенције помоћу даљински управљаног 
робота. Употребом робота смањује се ризик по пацијента на неколико начина, а пре свега краћим трајањем 
операције. Још једна предност овакве употребе робота је што хирург може да управља операцијом са 
удаљеног места. 


**У кући**

Већ одавно су доступни роботи који умеју да обављају кућне послове попут усисавања прашине, брисања 
пода и слично. Овакви уређаји углавном немају могућност оријентације у простору, већ се у случају 
наиласка на препреку само упућују у другом правцу. Напреднији роботи овог типа за откривање препрека 
користе ултразвучне сензоре, али и даље могу да имају проблема (могу нпр. да падну низ степениште). 
Уколико се овакви роботи крећу по отвореном простору (нпр. робот за кошење траве у дворишту), потребно 
је дуж граница предвиђеног простора обезбедити сигнал који их зауставља (нпр. електрични или магнетни).

Роботи могу да служе и за обезбеђивање стана или куће. Такви роботи су способни да открију дим и тако 
спрече пожар, или да у случају провале обавесте власника и полицију. Пошто су опремљни камерама и 
мобилним телефоном, власник може да види све што камере робота забележе.

У последње време расте популарност и робота намењених за помоћ старим или слабо покретним лицима. 
Ови роботи могу да принесу власнику храну или пиће, да их подсете на важне тренутке, да им дозирају 
и правовремено дају лекове, да им организују забаву у виду игара, да ћаскају и праве друшто, да 
одржавају комуникацију са рођацима или лекаром и слично. Неки од ових робота могу и да подигну 
власника из инвалидских колица и пренесу га у кревет и обрнуто.

**У забави и едукацији**

Постоје разне верзије робота, који могу да се купе готови и спремни за употребу, или расклопљени. 
Неки од њих су намењени већ предшколском узрасту. Ти роботи су потпуно прилагођени малој деци, 
могу да се украшавају на разне начине, а веома једноставно се програмирају притискањем дугмади на 
самом роботу. У стању су да се крећу по задатим упутствима, да свирају задату мелодију или да 
остављају траг при кретању по одговарајућој подлози. Захваљујући свим тим особинама, ови роботи 
претстављају могућност да се деца у врло раном узрасту кроз игру заинтересују за ову област и 
науче нешто о њој.

Многи роботи се користе превасходно као вежба младим роботичарима и другим ентузијастима у градњи 
робота. Роботи које се граде ради вежбе, често уједно служе и за разне видове забаве, примерене 
различитим узрастима. Поменућемо неке типове робота који спадају у ову групу.

- Роботи - играчке, слични су претходним, с тим да их је потребно склопити. Обично постоји више 
  начина, тј. облика у које ови роботи могу да се склопе, зависно од мисије у којој ће бити 
  упортебљени. Овим роботима могу са кућног рачунара да се пренесу различити управљачки прогргами. 
  Они су опремљни сензорима помоћу којих могу да виде и чују, а у стању су да изговарају одређене 
  фразе и извршавају команде корисника. 
- Борбени роботи. Ове роботе конструишу нешто напреднији роботичари, са циљем даљег увежбавања. 
  На популарним такмичењима овакви роботи се међусобно боре са циљем да онемогуће функционисање 
  другог робота. Борбени роботи могу да буду даљински управљани, а постоје и борбе аутономних робота.
- Роботи који решавају унапред прописане задатке. И за овакве роботе се организују такмичења, а 
  на сваком такмичењу се постављају специфични задаци проналажења неке локације, савладавања 
  препрека, хватања и преношења предмета и слично. Ови роботи су по правилу аутономни.
- Роботи који опонашају спортисте, изводећи разне акробације, скокове, одржавајући равнотежу у 
  тешким условима и слично. Овакви роботи се виђају и у рекламним спотовима појединих компанија.
- Роботи - уметници. Ово је још један од великих и популарних изазова за роботичаре. Познати успеси 
  су роботи који свирају флауту, виолину, виолончело, или клавир. Неки роботи су у стању са свирају 
  непознату мелодију на стандардним инструментима само на основу нота стављених испред њих. Застаните 
  мало и размислите какве је све проблеме потребно решити да би се ово постигло. 
  Направљен је робот - сликар, који је у стању да успешно слика портрете захваљујући специјалном 
  софтверу, који управља камером и роботизованом руком. 

Градња свих ових типова робота омогућава постепено напредовање роботичара кроз све веће изазове уз 
забаву и дружење са људима сличних интересовања. На тај начин они на пријатан начин стичу значајно 
искуство и знање и пре него што почну да се професионално баве овим послом. 

**На пословима неприступачним или опасним по човека**

Роботи се користе за разне послове који су ризични по човека. То може да буде и релативно обичан 
посао као што је прање прозора високих зграда, али и провера исправности нуклеарне електране, скупљање 
и запечаћивање радиоактивног отпада у одговарајућу бурад којом даље могу и људи безбедно да рукују, 
гашење пожара на посебно опасним местима где има лако запаљивих материја (алкохол, бензин, боје, 
лакови и друге хемикалије), испитивање канализације, трагање за жртвама земљотреса, истраживања у 
екстремним условима (кратери вулкана, велике дубине у океанима, васиона, друге планете) итд.
Због значаја оваквих мисија, роботи на овим посовима су често даљински управљани. Изузетак су роботи 
на веома удаљеним задацима (нпр. истраживање Марса), где слање сигнала у оба смера касни по неколико 
минута, па брзе реакције нису могуће. 

Осим што човеку доноси безбедност, употреба робота у екстремним условима може да буде и јефтинија, 
јер роботу није потребно обезбедити специфичну темпреатуру, снабедвање ваздухом, заштиту од 
радијације и све друге услове који би човеку били неопходни. Додатно, ако је повратак на полазну 
локацију скупљи од самог робота, робот по завршетку мисије и слања снимака и других резултата 
истраживања може да буде и напуштен.

Посебно дизајнирани роботи се користе и за проучавање копнених и водених животињских врста, на начин 
који их не узнемирава и тиме омогућава да буду снимљене током њиховог природног понашања. 

~~~~

Поред набројаних, постоје и многе друге, мање или више познате примене робота. Једна популарна примена 
робота се своди на преношење различитих ствари у различитим срединама. Овакви роботи могу веома да се 
разликују у зависности од конкретније намене. Већ смо поменули пример робота који у фабрикама доносе 
потребне сировине до машина које их обрађују, а односе обрађене материјале, или готове производе. 
Слично томе, роботи у болницама могу да допремају пацијентима храну и лекове, а лекарима потребну 
документацију, снимке и друго што им је потребно. Сличне примене су могуће у складиштима, а постоје и 
ресторани у којима роботи послужују госте. Ови роботи могу да користе различита решења да би се држали 
задате путање, односно да би умели да одреде своју тренутну локацију. Неки од њих се крећу по специјалној 
вођици налик на шину, неки су способни да прате траку на поду помоћу оптичког или инфрацрвеног сензора, 
а неки умеју чак да користе и лифтове. Углавном се крећу по просторима који су претходно специјално 
уређени и опремљени, да би роботима олакшали оријентацију и одређивање сопствене локације. 

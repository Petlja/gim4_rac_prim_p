Паметни градови
===============

.. reveal:: smart_cities_button
    :showtitle: Из просветног гласника
    :hidetitle: Сакриј текст из просветног гласника

    Издвојити пример паметних градова и навести главне особине паметних градова, коришћење 
    различите врсте електричних сензора којима се прикупљају релевантни подаци за управљање
    имовином и ресурсима (прати се саобраћај у граду, промет на улицама, надзиру се електране, 
    водоводи, школе, болнице, библиотеке и друге установе од значаја за заједницу). Објаснити 
    концепт паметног града као спој информационе и комуникационе технологије са циљем праћења 
    и подстицања ефикасности и планирање развоја града у будућности на свим нивоима располагањем 
    информацијама које се могу прикупити на овај начин.

На свету постоји мноштво градова са више милиона становника, а неки имају и више десетина милиона.
Предвиђа се да ће ови огромни градови наставити да расту, а да ће наставити да се појављују нови 
милионски градови. Организовање живота за тако велики број људи на релативно малом простору је 
огроман изазов. Најчешћи проблеми са којима се велики градови сусрећу су саобраћајне гужве, недостатак 
паркинг простора, безбедност на улицама, као и загађење земљишта, воде и ваздуха. 
У неким ситуацијама снабдевање потребним количинама воде и струје може да буде отежано, а 
потенцијалне штете од пожара или поплава могу да буду далеко веће него у насељима са мањом густином 
насељености. Са повећањем величине градова и густине насељености у њима, ови проблеми постају све 
тежи. Зато се у многим градовима трага за начинима да се ови проблеми ублаже.

Живот становништва у великим градовима може значајно да се побољша применом интернета ствари. Градови 
у којима су ове технологије примењене на решавање описаних проблема, називамо паметним градовима.
Примера има много, а поменућемо неке.

**Повезани јавни превоз:**

Град Лублин у Пољској је проглашен за паметан град године 2015 у својој категорији (градови од 100 
до 350 хиљада становника). Највећи од неколико пројеката спроведених у граду је систем управљања 
саобраћајем, који је покренут 2015. године и који је дизајниран да побољша проток саобраћаја помоћу 
одговарајућег програмирања рада семафора, као и да побољша безбедност на улицама Лублина. На возила 
градског саобраћаја постављени су GPRS уређаји, који непрекидно јављају локацију возила софтверу 
дипечерског центра, који затим преноси те информације на електронске дисплеје на аутобуским станицама 
и на интернет портале. Ово је резултирало ефикаснијим јавним превозом, скраћењем времена чекања и 
повећањем поузданости.

**Надгледање (мониторинг) саобраћаја:**

Градска влада Лос Анђелеса (Калифонија, САД) је поставила огромну мрежу сензора интегрисаних у 
коловоз. Ови сензори преносе податке о саобраћају у реалном времену на платформу за управљање 
саобраћајем, која прилагођава распоред укључивања и трајање саобраћајних сигнала како би оптимизовала 
ток саобраћаја. Поред тога, контролни ормарићи који се налазе на раскрницама, на основу података 
добијених са сензора у потребном тренутку укључују додатно водич-осветљење на пешачким прелазима или 
светлосне сигнале који усмеравају бициклистички саобраћај.

Неки градови уводе инфраструктуру следеће генерације припремљену за 5Г повезивање и комуникације 
возилао-ка-инфраструктури (vehicle-to-infrastructure, V2I). На пример, пре две године округ Мајами-Дејд 
(Флорида, САД) почео је да примењује нове контролере саобраћајног система који омогућавају V2I везе, 
јер град предвиђа већи број аутомобила који могу да примају информације од семафора. Ови контролери 
омогућавају да такав аутомобил, када наиђе на црвено светло сам искључи мотор и одбројава до зеленог.

Разне врсте паметних семафора увели су и многи други градови, као што су Копенхаген (Данска), Бристол 
(Уједињено Краљевство) и Барселона (Шпанија).

**Паметно паркирање:**

Процене стручњака су да потрага за паркингом у Европи чини 30% градског саобраћаја, а да овај 
сегмент градског саобраћаја чини 8% емисије угљен-диоксида у Европи. На основу истраживања 
спроведеног у Немачкој процењено је да би примена решења која помажу возачима да нађу место за 
паркинг могла да смањи емисију угљен-диоксида у Немачкој за 900.000 тона годишње. 

На основу таквих анализа, у граду Келну у Немачкој је 2011. године покренута иницијатива "Келн - 
паметан град", а у оквиру ове иницијативе планирано је увођење једног система паметног паркирања. 
Од 2020. године у Келну се користи један од најиновативнијих и најмодернијих система за навођење 
паркирања на свету. Возачи могу да очитају тачан број преосталих слободних паркинг места дуж улица 
и смер вожње до њих. Ове информације се приказују на локалним ЛЕД дисплејима на раскрсницама путева, 
а доступне су и на мобилним телефонима преко одговарајуће апликације. 

**Видео надзор:**

Паметан видео надзор није нов концепт. У ствари, паметне камере за надзор постоје већ дуже време и 
обично се користе за надзор аутопутева и других важних саобраћајница. Камере за аутоматско препознавање 
регистарских таблица могу да користе органи за спровођење закона ради идентификације украдених аутомобила 
и за спречавање криминала уопште, а користе се и за потребе контроле саобраћаја, за наплату путарине и 
слично.
Камере за надзор јавних површина уз одговарајуће софтврске системе могу да се искористе за предвиђање 
злочина пре него што се он догоди. Ови системи могу да идентификују пешаке и прате њихово кретање. Међутим, 
овако детаљан надзор је врло непопуларан и многи грађани изражавају забринутост због угрожавања приватности 
и доводе у питање употребу својих личних података.

**Праћење нивоа воде:**

Гда Даблин у Ирској је последњих година имао доста проблема са поплавама. Градско веће Даблина је, тражећи 
решења, покренуло иницијативу чији резултат је да су развијени сензорски уређаји који могу да детектују 
ниво воде и да пријаве плављење одређеног простора.

Примери из наше земље
---------------------

**Крушевац**

Крушевац је први град у Републици Србији који је увео план одрживе урбане мобилности. Примена концепата паметних градова у области одрживе урбане мобилности, јавног превоза, безбедности саобраћаја и јавног осветљења, доприноси већем задовољству становника и пружа већи број могућности за превоз унутар градског саобраћаја. Поред предности у саобраћају, увођење плана одрживе урбане мобилности допринело је и заштити животне средине као и подстицању здравијег начина живота за становнике Крушевца. Услед уведених промена град Крушевац је 2019. године био победник у Европској недељи мобилности. Применом технологије интернета ствари, град Крушевац је поставио лед панел за праћење саобраћаја на бициклистичким стазама са циљем подизања свести о значају заштите животне средине. Опсег брзине омогућава сензору уграђеном у лед панел да препозна да ли је поред њега прошло моторно возило, бицикл или пешак, у складу са тим сензор шаље сигнал до лед панела који приказује колико је бицикала прошло у току дана, односно на годишњем нивоу.

**Нови Сад**

Сличан пример се налази и у граду Новом Саду, где је у оквиру пројекта *Паметни план* подржаног од стране Градске управе за саобраћај и путеве развијен план за решавање проблема великих гужви и паркирања на територији града. У склопу пројекта планирано је решавање проблема у саобраћају применом различитих сетова мера који се односе на повећање путника градских аутобуса, већег броја пешачких и бициклистичких стаза, као и већег броја гаражних и паркинг места. У складу са планом за одрживу мобилност по угледу на Крушевац, Нови Сад је широм града поставио лед панеле за мерење броја пешака и бицикала који на дневном, односно годишњем нивоу пролазе поменутим стазама. Поставка лед панела у Новом Саду доприноси додатном повећању свести грађана о значају решавања проблема гужве у саобраћају, као и о значају физичке активности. Потенцијални утицај примене интернета ствари на овом примеру може се огледати у повећаном броју бицикала на улицама. Занимљиво је да Нови Сад представља град са највећим бројем бициклиста на територији Републике Србије.

**Крагујевац**

Ситуација са пандемијом *КОВИД-19* наметнула је изазове у погледу организације јавног градског саобраћаја у Републици Србији. ГСП Крагујевац је проактивно реаговао и корисницима градског превоза омогућио апликацију *КГБУС* која корисницима омогућава увид у планирано време доласка возила, очекивано време одласка, као и број путника у возилу. Такође, применом онлајн анкетирања корисника јавног транспорта прикупљају се подаци о задовољству путника, па тако путници могу да попуне анкету од највише три понуђене опције по питању, на пример, *„Возило: касни, мало касни, на време”; „Возило: чисто, прихватљиво, прљаво”* и слично. 

Током трајања пандемије подаци о чистоћи возила прикупљени од корисника показали су се као јако битни за поштовање препоручених хигијенских мера. Оваква апликација нуди кориснику могућност избора да на основу података о броју путника има могућност да бира да ли ће користити јавни превоз или ће изабрати неку од других опција за транспорт. Користи од увођења концепата интернета ствари у ГСП Крагујевац се огледају у повећању броја корисника за 30%. Систем који се показао као успешан у ГСП Крагујевац заснован је на концептима интернета ствари и показује практичан пример имплементације поменутог концепта у Републици Србији.

**Суботица**

Сличним примером се може похвалити и град Суботица. Јавно предузеће Суботица Транс је 2020. године омогућио корисницима јавног превоза коришћење нове мобилне апликације у оквиру *СуБус* система, креираног још 2012. године. Ова апликација заправо представља надоградњу постојећег *СуБус* система – Систем електронске наплате карата Јавног предузећа Суботица Транс. Ново софтверско решење пружа корисницима јавног превоза могућност добијања информација о времену доласка аутобуса на аутобуско стајалиште у реалном времену. Путем апликације, путницима је омогућен преглед рута свих градских, приградских, међумесних и међународних линија Јавног предузећа Суботица Транс, са очекиваним временом поласка по аутобуским стајалиштима. Поред наведеног, корисници јавног превоза у Суботици могу да у реалном времену прате ред вожње и време доласка возила на полазни перон, како приградских, међумесних и међународних полазака суботичког превозника, тако и међумесних и међународних полазака других превозника који имају регистроване линије код главне аутобуске станице у Суботици. Функције које нуди *СуБус* су доступне и путем веб платформе *СуБус*.

**Београд**

Општине сада могу боље да управљају гужвама у саобраћају и доступношћу паркирања помоћу уређаја интернета ствари и сензора стратешки постављених на паркиралиштима. Ови сензори могу да обавесте возаче о доступним местима за паркирање. Истовремено, могу упозорити градске власти на кршење правила паркирања, што у ствари и јесте примена новог система *Око соколово* које сада функционише на делу територије Београда.

КП Паркинг сервис из Београда је стратегију развоја **паметног паркирања** започео пре неколико година, што је допринело бољим резултатима и иновацијама. Паметно паркирање се заснива на паметним сензорима који дају информације о слободним паркинг местима, инфо таблама које пружају информације о броју слободних места, и апликацији која помаже возачима да дођу до најближег слободног паркинг места у гаражама и паркиралиштима, као и у зонираним деловима града, где су паркинг места на улици опремљена сензорима. На општинама Врачар и Савски Венац постављено је 3.600 сензора и око 130 инфо табли које пружају информације о слободним местима у реалном времену. Овај систем допринео је скраћењу времена проведеног у потражњи за паркингом, смањењу саобраћајних гужви и емисије издувних гасова за 30%, што доприноси здравијој животној средини.

.. infonote::

    **Пре него што наставимо даље, хајде да видимо колико вам је горњи текст помогао да сазнате нешто ново.**

Питање 1.
~~~~~~~~~

.. mchoice:: parking_beograd
    :answer_a: Тачно.
    :feedback_a: Тачно.
    :answer_b: Нетачно.
    :feedback_b: Нетачно. 
    :correct: a

    Паметно паркирање у Београду се заснива на паметним сензорима који дају информације о слободним паркинг местима?

Питање 2.
~~~~~~~~~

.. mchoice:: kragujevac
    :answer_a: 10%.
    :feedback_a: Нетачно.
    :answer_b: 20%.
    :feedback_b: Нетачно. 
    :answer_c: 30%.
    :feedback_c: Тачно.
    :answer_d: 40%.
    :feedback_d: Нетачно. 
    :correct: c
    
    Користи од увођења концепата интернета ствари у ГСП Крагујевац се огледају у повећању броја кориника за

Питање 3.
~~~~~~~~~

.. mchoice:: urbana_mobilnost
    :answer_a: Београд
    :feedback_a: Нетачно.
    :answer_b: Нови Сад
    :feedback_b: Нетачно. 
    :answer_c: Крагујевац.
    :feedback_c: Нетачно.
    :answer_d: Крушевац.
    :feedback_d: Тачно. 
    :correct: d
    
    Који град у Републици Србији је први увео план одрживе урбане мобилности?

Питање 4.
~~~~~~~~~

.. mchoice:: subotica
    :answer_a: Тачно.
    :feedback_a: Тачно.
    :answer_b: Нетачно.
    :feedback_b: Нетачно. 
    :correct: a

    Корисници јавног превоза у Суботици могу помоћу интернета ствари у реалном времену да прате ред вожње и време доласка возила.


Питање 5.
~~~~~~~~~

.. mchoice:: beograd_pametno_parkiranje
    :answer_a: Скраћењу времена проведеног у тражењу паркинга.
    :feedback_a: Нетачно.
    :answer_b: Смањењу саобраћајних гужви.
    :feedback_b: Нетачно. 
    :answer_c: Смањењу емисије издувних гасова за 30%.
    :feedback_c: Нетачно.
    :answer_d: Све наведено.
    :feedback_d: Тачно. 
    :correct: d
    
    Систем паметног паркирања у Београду је допринео
    
    
delta omicron
media control
erotic almond

Интернет ствари
===============

.. reveal:: IOT_button
    :showtitle: Из просветног гласника
    :hidetitle: Сакриј текст из просветног гласника

    У кратким цртама упознати ученике са термином Интернет ствари, споменути међуумрежавање физичких објеката, 
    као што су возила, зграде и остали објекти који у себи имају имају уграђену електронику, софтвер, сензоре 
    и могу да се конектују и размењују одређене податке. Објаснити термин „ствар”, који се јавља у самом називу, 
    као предмет из физичког света који је могуће идентификовати и који је могуће укључити у систем комуникације. 

    Нагласити да је кључно да се комуникација врши преко интернета и да је ствари могуће јединствено идентификовати 
    кроз уграђеног компјутерског система. Поменути неке од примера Интернет ствари: пејсмејкер који је повезан са 
    системом у болници и на тај начин се прати здравствено стање пацијента, надзорна камера која је повезана са центром 
    за безбедност и на тај начин се прати ситуација на терену где је камера инсталирана, нови модели аутомобила
    који су повезани са централним системом који је задужен за надзирање потрошње горива, број сати у проведених у вожњи, 
    локацију возила, статус паљења..., паметне полице у магацинима које су повезане са већим центрима за добављање робе; 
    мерачи загађености ваздуха; паметни термостат који ће повећати темепературу у стану у зависности од тога да ли су 
    станари у кући или нису, у току ноћи када је време спавања, у зависности од годишњег доба, да ли је лето или зима итд.
    Издвојити пример паметних градова и навести главне особине паметних градова, коришћење различите врсте електричних
    сензора којима се прикупљају релевантни подаци за управљање имовином и ресурсима (прати се саобраћај у граду, промет на улицама, 
    надзиру се електране, водоводи, школе, болнице, библиотеке и друге установе од значаја за заједницу).

    Објаснити концепт паметног града као спој информационе и комуникационе технологије са циљем праћења и подстицања ефикасности 
    и планирање развоја града у будућности на свим нивоима располагањем информацијама које се могу прикупити на овај начин.

    Наставник би кроз дискусију са ученицима требало да скрене пажњу на велики број прикупљених података који се на овакав начин 
    долази и да није увек лако интерпретирати прикупљене податке. Ова појава утиче на убрзани развоја једне друге области 
    рачунарства, Data science. Такође, подстаћи ученике и на дискусију и размишљање колико оваква технологија може да наруши 
    нашу приватност јер више није транспаретно само оно што остављамо као траг на интеренту, већ се овим задире и у наш живот 
    мимо интернета. Најбољи начин да наставник демонстрира неке од ових уређаја је да ученицима као демонстрацију пусти неки 
    видео са Јутјуба јер ће на тај начин ученици најсликовитије моћи да стекну увид у ову област. 



На интернет могу да се повежу рачунари, рутери, мобилни телефони и таблети, али и многи други уређаји. 
То могу да буду возила, системи веб-надзора, одашиљачи на медицинским уређајима које на себи или у себи 
носе здравствено угрожене особе (нпр. после операције срца, да прате и јављају њихово здравствено стање), 
чак и одашиљачи на животињама са великих фарми. Сви ти, и други уређаји чине тзв. **интернет ствари** (енгл. 
IoT, internet of things), који највише доприноси свакодневном вртоглавом расту броја уређаја прикључених 
на интернет. Интернет ствари омогућава нпр. да корисник са мобилног телефона, преко интернета, укључи грејање 
или неки кућни апарат пре него што стигне кући (и електричне утичнице могу да имају IP адресе), или да се 
камере за видео-надзор повежу са центром за надзор иако уз саму камеру не постоји рачунар - камера може да 
има своју IP адресу!

.. infonote::

    У документу који се зове **Стратегије паметне специјализације у Републици Србији 2020-2027**, интернет 
    ствари је дефинисан на следећи начин: 

    Интернет ствари представља међуумрежавање физичких објеката, возила (што се односи и на повезане уређаје 
    и паметне уређаје), зграда и других ствари с уграђеном електроником, софтвером, сензорима и конективношћу 
    који омогућавају објектима да размењују податке с произвођачем, оператером и/или другим повезаним уређајима, 
    стварајући могућност за директну интеграцију физичког света у системе засноване на рачунарима, што доводи 
    до побољшања ефикасности, економских користи и смањења људских напора.

Видимо да се под стварима у појму "интернет ствари" подразумевају веома различити уређаји. Оно што им је 
заједничко је да се сваки од тих уређаја прикључује на интернет и комуницира са другим уређајима. Да би 
то могло да се оствари, потребно је да сваки од тих уређаја има своју јединствену интернет адресу, преко 
које може да буде идентификован на интернету и преко које са њим може да се комуницира.

**Настанак интернета ствари**

Сматра се да је сам термин "интернет ствари" настао 1999. године на Технолошком институту у Масачусетсу (MIT), 
мада је идеја међусобног повезивања уређаја ради њихове комуницкације постојала и раније. Први уређаји које у 
данашњем смислу можемо да назовемо уређајима интернета ствари појављују се почетком осамдесетих година двадесетог 
века. У почетку су такви уређаји били веома ретки, али данас, само 4 деценије касније, има их на десетине милијарди. 
Наравно, услов за њихову масовну примену је био развој интернета.

**Како ради интерент ствари**

Уређаји који чине интернет ствари морају да садрже комуникациони хардвер, преко кога размењују податке. Уређаји 
који прикупљају и шаљу податке обично имају разне сензоре, који им омогућавају прикупљање података. Под сензорима 
овде подразумевамо уређаје који мере разне физичке величине и конвертују их у дигитални сигнал, који може да се 
преноси, да се чува и обрађује на (могуће удаљеном) рачунару. Нове технологије омогућавају прављење сензора веома 
малих димензија, тзв. микросензора.

Према природи величине коју мере, сензори могу да буду топлотни (мере температуру или проток топлоте), електромагнетни 
(мере електрични отпор, струју, напон, снагу, јачину или промену магнетног поља и друго), механички (мере притисак, 
проток флуида, густину флуида, вискозност, напрезање, растојања, убрзања, влагу, ниво течности и др.), хемијски (сензори 
кисеоника, детектори угљен-моноксида, сензори мириса тј. различитих гасова итд.), оптички (светлосни сензори или 
фотодетектори, инфрацрвени сензори), акустички (користе временско кашњење простирања ултразвучних таласа за мерење 
даљине), звучни (микрофон, сеизмометар), сензори покрета (сензор пролаза возила, радарски пиштољ), сензори оријентације 
(жироскоп), сензори зрачења и други.

Осим уређаја са сензорима, постоје и они који су задужени за извршавање одређених команди добијених преко интернета. Те 
команде су често само укључивање и искључивање различитих електричних апарата, а могу да буду и сложеније команде у случају 
да је комуникациони уређај повезан са паметном машином.

Примене интернета ствари
------------------------

Уређаји интернета ствари примењују се у најразличитијим областима људског деловања. Овде ћемо описати 
само неке од најзначајнијих примена.

Примене у индустрији
''''''''''''''''''''

Данас је већ потпуно јасно да је спровођење такозване дигиталне трансформације од суштинског значаја за 
опстанак и развој великих производних и других компанија. У оквиру дигиталне трансформације веома важну 
улогу игра и интернет ствари. Индустрија опремљена интернетом ствари има предност јер подиже брзину 
производње и одржава уједначен квалитет производа током целе производње. Такође помаже да радно место буде 
безбедније, а рад ефикаснији. 

Због значаја примене интернета ствари у индустрији, описаћемо ове примене нешто детаљније.

**Аутоматско и даљинско управљање опремом и надзор:** 
Једна од главних примена индустријског интернета ствари (IIoT) се односи на аутоматизовано управљање опремом, 
омогућавајући централизованом систему да контролише и надгледа све процесе компаније. Даљинско управљање 
дигиталним машинама може да се примени и на више постројења, која се налазе на различитим географским локацијама.
На овај начин, компаније добијају до сада невиђену могућност да надгледају напредак у својој производњи у реалном 
времену, а истовремено могу да анализирају податке из прошлости, које добијају у вези са својим процесима. 
На основу прикупљених и анализираних података, могу се донети одлуке које побољшавају процес производње. Одлуке 
донете на основу оваквих информација обично су квалитетније и делотворније него оне засноване на теоријским предвиђањима.

**Предиктивно одржавање:**
Предиктивно одржавање подразумева откривање потребе за одржавањем машине пре него што настане проблем због 
којег би производња морала да се хитно заустави. Стога је то један од разлога да се спроведе прикупљање, 
анализа и управљање подацима. 

Систем откривања потребе за одржавањем је једна од најефикаснијих индустријских примена интернета ствари. овај 
систем ради преко сензора који, једном инсталирани на машинама и оперативним платформама, могу да шаљу упозорења 
када се појаве одређени фактори ризика. На пример, сензори који надгледају роботе или машине шаљу податке на 
платформе, које анализирају примљене податке у реалном времену и примењују напредне алгоритме који могу да издају 
упозорења у вези са високим температурама или вибрацијама које прелазе нормалне параметре.

**Бржа имплементација побољшања:**
Интернет ствари у индустрији генерише вредне информације, тако да они који су задужени за унапређење процеса у 
индустријском пословном моделу (инжењери процеса, квалитета или производње) могу да приступе подацима и анализирају 
их брже и аутоматски, и даљински да изврше неопходна прилагођавања процеса. Ово такође повећава брзину у којој се 
промене и побољшања примењују у оперативној интелигенцији и пословној интелигенцији.

**Тачне залихе:**
Да би индустријски процеси несметано текли, веома је важно да у сваком тренутку постоји довољна количина залиха компоненти и 
сировина које се користе у производњи, као и да не дође до нагомилавања количина готових производа. Употребом интернета ствари 
могуће је аутоматизовано праћење инвентара у складиштима (паметне полице), потврђивање да се планови допремања и отпремања поштују 
и издавање упозорења у случају одступања. На овај начин спречавају се застоји у прозиводњи који би могли да настану услед 
недостатка производних материјала, односно немогућности складиштења производа. 

**Контрола квалитета:**
Још једна важна примена интернета ствари у индустрији је могућност праћења квалитета производа у било којој фази: од сировина 
које се користе у процесу, преко начина на који се транспортују (преко апликација за паметно праћење), до реакције крајњег купца 
када производ стигне до њега. Ове информације су од виталног значаја за проучавање ефикасности компаније и примену неопходних 
промена у случају откривања недостатака, ради оптимизације процеса и правовременог откривања проблема у производном ланцу. Ово 
је посебно важно у индустријама осетљивим на квалитет, као што су производња хране и лекова.

**Оптимизација ланца снабдевања:**
Информације о транзиту у реалном времену омогућавају да се открију различите скривене могућности за побољшавање транспорта, 
прецизним адресирањем проблема који ометају процес транспорта, чинећи га неефикасним или неисплативим.


**Побољшање безбедности постројења:**
Уређаји интернета ствари могу да генеришу податке у реалном времену о ситуацији у фабрици. Праћењем оштећења опреме, квалитета 
ваздуха у постројењу и учесталости болести у предузећу, између осталих показатеља, могуће је избећи ризичне сценарије који 
представљају опасност по раднике. Ово не само да повећава безбедност у објекту, већ и продуктивност и мотивацију запослених. 
Поред тога, минимизирају се економски трошкови и трошкови репутације који су резултат лошег управљања безбедношћу компаније.


Примене у свакодневном животу
'''''''''''''''''''''''''''''

**Управљање катастрофама**
Интернет ствари помаже у предвиђању и управљању природним катастрофама. На пример, да би се избегле веће штете од шумских пожара, 
могу се поставити различити сензори по ободима шума. Ови сензори непрекидно прате температуру и садржај угљеника у околини. Детаљан 
извештај се редовно шаље заједничком центру за праћење. У случају шумског пожара шаље се упозорење контролној соби, полицијској 
станици и ватрогасној јединици. На тај начин интернет ствари може да помогне да се у случају оваквих непогода што пре реагује 
и да се спрече последице ширих размера.

**Кућна аутоматизација**
Кућна аутоматизација је један од најпопуларнијих примера интернета ствари. У такозваним паметним кућама, потрошачки електронски уређаји 
као што су светла, вентилатори, грејање, клима-уређаји, елетронско закључавање браве итд. могу да се повежу на интернет, што омогућава 
кориснику да управља овим уређајима са удаљености. Могуће је и да уређајима управља одговарајући софтвер, на пример тако да подешава 
грејање према томе да ли је дан или ноћ, да ли су станари у кући или нису, према спољној температури итд. Тренутно се ова примена 
интернета ствари не користи у великој мери јер је цена инсталације превисока, међутим, у будућности се очекује значајан раст кућне 
аутоматизације.

**Видео надзор**
Видео надзором могу да се обезбеђују пословни простори, стамбене зграде, јавне површине (улице, тргови), приватна имања и друго. Надзорне камере 
могу да се повежу на интернет без рачунара и да директно шаљу сигнал центру за безбедност. Подаци могу да се користе за надзор у реалном времену, 
а обично се и чувају током извесног периода, тако да недавни снимци могу да се добију на захтев.

**Биометријски сигурносни системи**
Многе безбедносне агенције користе биометријске системе за бележење редовног (свакодневног) присуства, дозволу приступа само овлашћеном 
особљу и друге повезане услуге. Биометријска технологија користи препознавање отиска прста, гласа, очију и лица. Поузданост безбедносних 
система заснованих на интернету ствари већа је од ручног или аутоматизованог приступа. Уређаји који се користе у биометријским сигурносним 
системима међусобно су повезани и имају могућност да након сваке употребе шаљу податке на рачунар. Ови скенирани подаци се чувају за будућу 
употребу, а информације могу да се преузму на захтев.

**Паметни аутомобили**
Паметни аутомобили садрже уређаје помоћу којих могу да се повежу на интернет и комуницирају са окружењем и другим аутомобилима. Овакво 
повезивање омогућава различите примене. Ево неких ствари које паметан аутомобил може да ради:

- на захтев извршава дијагностичку проверу и пружа детаљан извештај кориснику, подсећа власника на датум редовног сервисирања; помаже власнику у поправци и одржавању возила пружањем одговарајућих смерница.
- помаже у одређивању најкраћег, односно најмање оптерећеног пута, или лоцирању празног паркинг места на одговарајуће опремљеном паркингу.
- јавља локацију возила, начин потрошње горива (сигнализира неравномерну потрошњу), број сати проведених у вожњи (сигнализира вожњу без одговарајућег одмора) и слично.
- веома брзом разменом информација са другим аутомобилима, паметан аутомобил може да помогне при избегавању или ублажавању последица судара

.. коментар

    **Тржни центри**
    Једна од значајних примена интернета ствари су системи наплате у тржним центрима. У већини тржних центара, скенер бар кода се користи 
    за скенирање бар кода који се налази на сваком производу. Након скенирања, извлачи потребне информације и шаље податке главном рачунару. 
    Рачунар је даље повезан са машином за наплату која након правилне обраде предаје рачун купцу. Сви ови уређаји су повезани уз помоћ 
    Интернета ствари.


Примене у медицини
''''''''''''''''''

**Носиви здравствени монитори**
Постоје различити носиви уређаји засновани на интернету ствари, који служе за надгледање здравственог стања. Дизајнирани су да прате 
величине као што су крвни притисак, пулс, број корака, итд. Ови подаци се снимају и могу се самостално анализирати, или послати лекарима 
на детаљну анализу. Осим извођења ових основних операција, ови уређаји могу дигну узбуну и пошаљу упозорење у хитним случајевима као што 
су напади астме, срчани или епилептични напади итд. Неки од ових уређаја се носе на зглобу шаке, неки се облаче, а неки могу и да се уграде 
хируршким путем.

Примене у ратарству
'''''''''''''''''''

Недостатак влаге у земљишту доводи до разних проблема у ратарству, као што су полегање усева, ерозија земљишта, суша, итд. Систем 
за наводњавање заснован на интернету ствари користи бројне сензоре за праћење садржаја влаге у земљишту. Ако ниво влаге падне испод 
одређеног опсега, аутоматски се укључује пумпа за наводњавање. 

Интернет ствари такође помаже пољопривредницима да испитају састав земљишта. Пре новог циклуса узгоја усева, ратар треба да поврати 
хранљиве материје у тлу. Различити уређаји помоћу сензора испитују састав земљишта, а затим шаљу податке преко интернета на рачунар, 
где одговарајући програм помаже ратару да одабере најбоље усеве за обнављање хранљивих материја, саветује у вези са потребним ђубривом 
и другим пољопривредним потребама.
